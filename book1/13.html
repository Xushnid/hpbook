<!DOCTYPE html>
<html lang="uz">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>"NIKOLAS FLAMEL"</title>
    <link rel="stylesheet" href="../css/styles.css">
</head>
<body class="light-mode text-medium">
  <div id="dynamicHeaderContainer">
    <!-- Bu boshqaruv panelini ochadigan kichik tugma (o'ng tomonda) -->
    <button id="headerToggleBtn" class="nav-btn">
        <!-- Menu (Gamburger) ikonkasi -->
        <svg xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><line x1="3" y1="12" x2="21" y2="12"></line><line x1="3" y1="6" x2="21" y2="6"></line><line x1="3" y1="18" x2="21" y2="18"></line></svg>
    </button>
    <!-- Kengayganda paydo bo'ladigan asosiy panel -->
    <div class="header-content">
        <!-- Chap guruh -->
        <div class="nav-group">
            <button class="nav-btn" id="prevBtn" title="Orqaga">
                <!-- Orqaga strelka -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><polyline points="15 18 9 12 15 6"></polyline></svg>
            </button>
            <button class="nav-btn" id="tocBtn" title="Mundarija">
                <!-- Mundarija (List) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M8 6h13M8 12h13M8 18h13M3 6h.01M3 12h.01M3 18h.01"></path></svg>
            </button>
        </div>
                <!-- Markaziy guruh -->
        <div class="nav-group">
            <button class="nav-btn" id="zoomOut" title="Shriftni kichraytirish">
                <!-- Zoom Out ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><circle cx="11" cy="11" r="8"></circle><line x1="21" y1="21" x2="16.65" y2="16.65"></line><line x1="8" y1="11" x2="14" y2="11"></line></svg>
            </button>
            <button class="nav-btn" id="alphabetBtn" title="Alifboni o'zgartirish">
                 <!-- Tarjima (Alphabet) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 22l4-12 4 12M6 16h4m5-11v11m2-11a4 4 0 0 1 0 8h-2m-3 3h5"></path></svg>
            </button>
            <button class="nav-btn" id="zoomIn" title="Shriftni kattalashtirish">
                <!-- Zoom In ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><circle cx="11" cy="11" r="8"></circle><line x1="21" y1="21" x2="16.65" y2="16.65"></line><line x1="11" y1="8" x2="11" y2="14"></line><line x1="8" y1="11" x2="14" y2="11"></line></svg>
            </button>
        </div>
                <!-- O'ng guruh -->
        <div class="nav-group">
		<div class="audio-controls-global">
                <button class="nav-btn" id="globalAudioPlayPauseBtn" title="Musiqani o'ynatish/to'xtatish">
                    <svg id="globalPlayIcon" xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round" class="feather feather-play"><polygon points="5 3 19 12 5 21 5 3"></polygon></svg>
                    <svg id="globalPauseIcon" xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round" class="feather feather-pause" style="display: none;"><rect x="6" y="4" width="4" height="16"></rect><rect x="14" y="4" width="4" height="16"></rect></svg>
                </button>
            </div>
		
		
            <button class="nav-btn" id="themeBtn" title="Rejimni o'zgartirish">
                <!-- Rejim (Palitra) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M12 2.69l5.66 5.66a8 8 0 1 1-11.31 0z"></path></svg>
            </button>
            <button class="nav-btn" id="nextBtn" title="Keyingi">
                <!-- Keyingi strelka -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><polyline points="9 18 15 12 9 6"></polyline></svg>
            </button>
            <button class="nav-btn" id="closeHeaderBtn" title="Yopish">
                <!-- Yopish (X) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><line x1="18" y1="6" x2="6" y2="18"></line><line x1="6" y1="6" x2="18" y2="18"></line></svg>
            </button>
        </div>
    </div>
</div>

    <main class="main-content">
        <div class="chapter-content">


<h1 align="center"><i style="color:#d85030;">Bob-13.</i>"NIKOLAS FLAMEL" </h1>
<p>Professor Dambldor Ko'ngildagi orzular ko'zgusini qayta qidirmaslikka o'quvchini ko'ndira oldi. Maktab direktori bilan tunda o'tgan suhbatdan so'ng, Garri, ko'rinmas plashni batartib taxlagancha, sandig'iga joylashga joylab qo'ydi-yu, ko'zguda ko'rganlarini hech unuta olmadi. Kechalari bosinqirab, tushida ko'zni qamashtiradigan yashil chaqmoq ota-onasini halok qilganini ko'radigan, kimningdir kuchli, etni junjitadigan tarzda yangrayotgan iblisona kulgisini eshitadigan bo'lib qoldi.<br>Garri alog'-chalog' tushlar ko'rayotganligini do'stiga aytib berdi.<br>- Demak, Dambldor haq ekan, - xulosa chiqardi Ron, - O'sha ko'zgu kishini chindan ham aqldan ozdirib qo'yishi rostga o'xshaydi.<br>Semestr boshlanishidan bir kun oldin etib kelgan Germiona esa bolalarning ta'til kunlari bo'lib o'tgan hodisalar haqidagi hikoyalarini eshitib, do'stlarining xatti-harakatlarini qattiq tanqid qildi. <br>- Filch seni tutib olganida nima bo'lar edi! - jahl qilgan bo'ldi qizaloq, Garrining uch kecha qasr yo'laklarida daydib yurganini eshitib.<br>Ayni vaqtda u, qulay imkoniyatdan foydalanib, Nikolas Flamel kim bo'lganligini aniqlab olmaganligi uchun Garridan xafa ham bo'ldi.<br>Garchi Garri, Nikolas Flamel haqida qaerdadir o'qiganligiga komil ishonch bildirsa-da, bolalarda, ushbu ismni kitob sahifalarida topishga shubha tug'ila boshlandi. Shunga qaramay, uchala do'st, semestr boshlash bilan bir vaqtda, mashg'ulotlar orasidagi 10 daqiqali tanaffuslar davomida kutubxonaga qatnashini qo'ymadi. Biroq Garri, kvidish mashqlari boshlanganligi bois, bunday tadqiqotlarda nisbatan kamroq ishtirok etdi.<br>Drev so'nggi vaqtda o'z jamoasidan bor kuchni sarf etishni qat'iy talab qilib qoldi. Hatto qorbo'ron o'rniga boshlangan tinimsiz yomg'irlar ham uning jangovar ruhini sindira olmadi. Egizak Ueslilar Drevga savdoyi dumbul degan laqab qo'yishgancha, nolishib, hasrat qilishsa, Garri jamoa sardoriga tarafdor bo'ldi. Axir «Griffindor» jamoasi maktab kubogi uchun olib borilayotgan kurashda «Xufflpuff» jamoasini engsa, so'nggi etti yil ichida birinchi marotaba «Slizerin» jamoasidan oldinga chiqib oladi-ku!<br>G'alaba qozonishdek tabiiy istakdan tashqari, Garrining zo'r berib mashq qilishiga yana bir sabab bor, u ham bo'lsa: mashq qilib holdan toygan kuni alog'-chalog' tushlar ko'rmasligi.<br>Jamoa jiqqa ho'l bo'lib, qulog'igacha loyga belangan kunlardan birida Drev noxush xabar etkazdi. Egizak Ueslilar Drevning ustiga atayin, go'yo supurgilaridan tushib ketishganday, ikkita bomba singari birin-ketin qulashdi.<br>- Bezorilik qilishni bas qiling! - dod-voy soldi joni og'rib, jahli chiqqan jamoa sardori, - Ayni shunday xulqingiz uchun ham yutqazib qo'yishimiz mumkin! Bilib qo'ying, kelasi o'yinga Snegg hakamlik qiladi! Unga «Griffindor»dan ball ayirishga zig'irday sabab bo'lsa bo'ldi. Har narsadan ayb qidirib yurishini yaxshi bilasiz. <br>Drev uzra yana muallaq osilib olgan Jorj Uesli bunday xabarni eshitib, chindan ham supurgisidan qulab tushdi.<br>- Snegg hakamlik qiladi?! - bazo'r e'tiroz bildirdi u, og'zi loyga to'lib, - Severus o'zining zerikarli hayoti davomida biron marotaba bo'lsin kvidish o'yiniga hakamlik qilganmi? «Slizerin»dan ustun kelayotganimizni ko'rsa, uning xolisona hakamlik qilishiga shubha qilaman.<br>Jamoaning qolgan a'zolari ham Jorjning yoniga qo'nib, sardorga e'tiroz bildira boshlashdi.<br>- Nega menga baqirasiz? Men tayinlabman-mi uni? Qo'limdan nima keladi? - javob qaytardi Drev, hammaga barobar - Snegg biron-bir ayb topa olmasligi uchun bequsur o'ynashimiz kerak, vassalom.<br>Bularning hammasi yaxshi, albatta, o'yladi Garri. Biroq Snegg nafaqat hakamlik qilmasligi, umuman o'yinga kelmasligini, ayniqsa Garri havoga ko'tarilganida o'yingohda bo'lmasligini juda istar edi...<br>Mashq yakunida jamoa a'zolari Drevning noxush xabarini unutib, har xil mavzularda valdirab tarqaldi. Garri to'ppa-to'g'ri kollejning umumiy mehmonxonasiga yo'l oldi. Bu erda Ron bilan Germiona tinchgina shaxmat o'ynab o'tirishibdi.<br>Shaxmat o'yini Germionaning o'zlashtirishi qiyin kechayotgan yagona voqiflik bo'lib, tez-tez yutqazib turishi qizaloq uchun juda ham foydali hayotiy saboq bo'ladi, deb topishadi Ron bilan Garri.<br>- Gapirmay, jim o'tir, - dedi Ron, yoniga o'tirgan Garriga, - Men hayolimni navbatdagi yurishga jamla... Tinchlikmi? Senga nima qildi? - so'radi u do'stining rang-ro'yiga e'tibor qaratgach.<br>Garri, boshqa hech kim eshitib qolmasligi uchun past ovozda gapirishga harakat qilib, Sneggning kutilmaganda kvidish o'yinida hakamlik qilishga ahd qilganligi haqida do'stlarini xabardor qildi.<br>- O'yinda ishtirok etma, - darhol ko'rsatma berdi Germiona.<br>- Kasal bo'lib qoldim degin, - dedi Ron.<br>- O'zingni oyog'i singan ko'yga solib ol, - davom etdi Germiona.<br>- Yo'q, sen chindan ham oyog'ingni sindir, - taklif kiritdi Ron.<br>- Unday qila olmayman, - dedi Garri bunday do'stona takliflarni rad etib, - Jamoamizda zaxira Sayyod yo'q. Men o'ynamaydigan bo'lsam, «Griffindor» umuman maydonga chiqmaydi.<br>Ayni shu paytda mehmonxonaga Semiz Xolaning portreti to'sib turgan tuynukdan boshi bilan pastga qulab tushgan Nevill kirib keldi. Birinchi qarashdayoq uning oyog'i Kishan qarg'ishi bilan kishanband qilinganligi ayon bo'ldi. Bechora Longbottom «Griffindor» minorasining ko'p pog'onali zinasidan qanday ko'tarilganligi jumboq bo'lib qoldi. Quyonga o'xshab sakrab chiqqan bo'lsa kerak.<br>Tabiiyki, Nevillning ahvolini ko'rgan o'quvchilar baralla qahqahlab kulib yuborishdi. Faqat Germionagina yordamga kelib, Kishan qarg'ishidan xalos etuvchi qarshi afsun o'qigach, Nevillning oyoqlari, xuddi bir-biriga tortib turgan oraliq prujina uzilib ketganday, ajralib ketdi. Nihoyat u, a'zoi-badani titragancha, oyoqqa tura oldi.<br>- Xo'sh, gapir, nima bo'ldi? - so'radi Germiona, bazo'r o'rnidan turib olgan Longbottomga Ron bilan Garrining yoniga o'tirishiga ko'maklashib.<br>- Malfoyning navbatdagi qilig'i, - boshladi Nevill titroq ovoz bilan, - U bilan kutubxona yonida ro'baru bo'lib qoldim. Meni ko'rib: «Kelganing yaxshi bo'ldi, Longbottom, menga tajriba qilinadigan quyon kerak edi», - dedi-da, afsun o'qidi.<br>- Professor Makgonagallning huzuriga borib, bo'lgan gaplardan xabardor qil! - kuchanib xitob qildi Germiona.<br>- Ortiqcha ko'ngilsizliklar bo'lishini istamayman, - ming'irladi Nevill boshini sarak-sarak chayqab.<br>- Qarshi chora ko'rishing kerak, Nevill! - gapga aralashdi Ron, - Malfoy odamlar boshida yurishga odatlanib qolgan, albatta. Biroq uning bunday yurishi moneliksiz, yanada oson kechishi uchun bosh egish kerak emas-ku, axir.<br>- Menda griffindorchilarga xos mardlik etishmayotganligini yana bir bor eslatib o'tishga hojat yo'q. Buni hozirgina Malfoy isbot qilgani etarli deb o'ylayman, - yurakdan chiqarib, bazo'r ayta oldi Nevill.<br>Uning qiyofasidan yig'lab yuborishiga oz qolganligi bilinib turibdi. Garri korjomasining cho'ntaklarini titib, Germiona Rojdestvoga yuborgan so'nggi shokobaqani chiqardi-da, Nevillga uzatdi.<br>- Sen Malfoyga o'xshaganlarning o'n ikkitasiga bas kela olasan, - dedi u, o'rtog'iga taskin berishga urinib, - Saralovchi shlyapa seni «Griffindor»ga tayinlaganini unutma. Bu bejiz emas-ku, axir. Malfoyni-chi? Allaqanday sassiq «Slizerin»ga yo'lladi.<br>Garrining so'zlaridan engil tortgan Nevill kulimsiragan bo'lib, labini qiyshaytirib qo'ydi.<br>- Rahmat, Garri... Men borib yotay. Sehrgarning suratini o'zingga olib qo'yarsan. Sen ularni yig'yapsan-ku, shunday emasmi? <br>Nevill yotoqxonaga yo'l oldi, Garri esa bu gal qaysi mashhur sehrgar surati sohibi bo'lganligini bilish maqsadida shokobaqa ichidan chiqqan suratni yozib ko'rdi.<br>- Yana Dambldorning surati. Bu surat menga...<br>Birdan Garri xitob qilib, suratning orqa tomonini o'girib o'qidi. So'ngra asta sekin nigohini Ron bilan Germionaga ko'tarib:<br>- Topdim! - shivirladi u, - Flamelni topdim! Aytgandimku sizlarga uning ismini qaerdadir o'qiganman deb! Poezdda! «Xogvars»ga kelayotganimda o'qiganman! Mana eshitinglar:<br><br>«Dambldor 1945 yili yovuz sehrgar Grindelvald ustidan g'alaba qozongani, ajdar qonidan foydalanishning o'n ikkita usulini ixtiro qilgani, shuningdek, Nikolas Flamel bilan birgalikda alkimyo sohasida olib borgan ishlari ila alohida shuhrat qozongan»<br><br>Buni eshitgan Germiona o'rnidan sakrab turib, alg'ov-dalg'ov hayajonlanib ketdi. Uyga berilgan ilk vazifa uchun baholar qo'yilgan daftarlar birinchi sinf o'quvchilariga qaytarib tarqatilgan kundan buyon u hali bu qadar hayajonlanmagan.<br>- Shu erda, qimir etmay o'tiring! - qichqirdi u va yotoqxonasi tomon yugurib ketdi.<br>Garri bilan Ronga faqat bir-biriga qiziqsinib qarab qo'ygani vaqt etdi xolos. Germiona qo'lida ulkan va ko'rinishidan juda qadimiy kitob ko'targancha, qaytib kelishga ulgurdi.<br>- Xonamda yotgan kitobda qidirish kerakligini xayolimga ham keltirmabman. Buni, uyqudan oldin o'qiladigan engil mavzular sifatida, kutubxonadan olganimga ancha bo'lgan edi.<br>- Engil mavzular? - shubha qildi Ron.<br>Qizaloq Ronga tinch o'tirishi, kerakli sahifani qidirib topishga xalal bermasligi uchun jim degan imo qilib, allanima vaysagancha, kitob sahifalarini o'ta katta tezlik bilan varaqlashga kirishib ketdi.<br>Nihoyat u kerakli sahifani topdi shekilli:<br>- O'zim ham shunday deb o'ylagandim-a! Shunday deb o'ylagandim!<br>- Endi gapirsam bo'ladimi yo haliyam jim o'tiraveraymi? - so'radi Ron, zaharli ohang bilan.<br>Germiona Ronning pichingiga e'tibor ham qaratmadi.<br>- Nikolas Flamel, - tantanavor o'qib eshittirdi u, - Bugungi kunda Falsafiy tosh yaratgan yagona muallif sanaladi!<br>Biroq bu gap Germiona kutgan samara bermadi.<br>- Nima? - baralla so'rashdi Garri bilan Ron.<br>- Nahotki xabaringiz bo'lmasa? Quloq soling. Yo'q, yaxshisi o'zingiz o'qing, mana, mana bu satrlarni o'qing.<br>Germiona kitobni yaqinroq surib, barmoqchasi bilan kerakli xatboshini ko'rsatgach, bolalar quyidagilarni o'qishdi:<br><br>Alkimyo sohasida olib borilgan o'rta asr tadqiqotlarining mavzusi, asosan, ajoyib sehrli kuchga ega, Falsafiy tosh deb nom olgan afsonaviy modda yaratishga bag'ishlangan. E'tirof etilishicha, bunday tosh har qanday metallni sof oltinga aylantirish qobiliyatiga ega emish. Shuningdek, ushbu modda vositasida Obi-Hayot, ya'ni uni ichgan odamga boqiy umr ato etadigan ichimlik yaratish mumkin degan taxminlar bor.<br>O'tgan asrlar davomida Falsafiy tosh yaratilganligiga doir xabarlar bisyor marotaba e'lon qilingan. Amalda esa bunday toshning hozircha tanho sohibi mashhur alkimyogar, opera ashulasining zarshunosi mister Nikolas Flamel sanaladi.<br>O'tgan yili olti yuz oltmish beshinchi bahorini qarshi olgan mister Flamel ayni vaqtda Devonda, o'zining olti yuz ellik sakkiz yoshli rafiqasi Perenella bilan xilvatda umrguzaronlik qilmoqda.<br><br>- Endi tushundinglar-mi? - nihoyat xitob qildi Germiona, bolalar mutolaani nihoyasiga etkazishlariga qadar bazo'r sabr qilib, - O'sha uch boshli it Flamelning Falsafiy toshini qo'riqlab yotibdi! Bunday chora ko'rilishini shubha yo'q-ki, Flamel Dambldordan iltimos qilgan! Axir ular do'st-ku! Tosh ketiga kimdir tushib qolganligini Nikolas sezgan va shuning uchun ham uni «Gringotts»dan olib chiqishga ahd qilgan.<br>- Oltin yasab, kishining ajalini nari quvadigan tosh. Sneggning orzu-havaslarini tushunsa bo'ladi. Bunday toshga kim ham ega bo'lishni istamaydi deysiz? - xulosa chiqardi Garri.<br>- Flamelning ismini «Zamonaviy afsungarlikning eng muhim kashfiyotlari»da topa olmaganimiz ham bejiz emas ekanda, - dedi Ron, - O'zi qadimiy bo'lgan mana bu kitobda yozilishicha «… o'tgan yili olti yuz oltmish beshinchi bahorini qarshi olgan»idan keyin, Nikolas amakining zamonaviyligi qoladimi.<br>Tuni bilan muhokama qilishgani kamlik qilganday, ertasiga ertalab, yovuzlik kuchidan himoya darsida, afsun bilan boshqa tusga kirgan odam tishlab olgan holatda davolanish usullarini sinf taxtasidan ko'chirib o'tirgan Garri bilan Ron haligacha kechagi masalani: agar Falsafiy tosh sohibi bo'lishganda qanday ish tutishgan bo'lishlarini muhokama qilib o'tirishdi. Ron xususiy kvidish komandasini xarid qilib olardim degunga qadar Garri Sneggni ham, navbatdagi o'yinni ham esiga olmagan edi.<br>- Men o'ynashga ahd qildim, - qat'iy e'lon qildi Garri do'stlari Ron bilan Germionaga, <br>- Agar men maydonga chiqmasam, slizerinchilar meni nomard deb e'lon qilib, Sneggdan qo'rqqanimni masxara qilishadi. Agar g'olib chiqsak basharalaridagi murdor tirjayishlari yo'qoladi!<br>- Ish qilib seni yo'qotib qo'ymasak go'rga edi, - dedi Germiona.<br><br>***<br>O'yin boshlanishiga sanoqli kunlar qoldi. Garri, do'stlariga nimalar degan bo'lishidan qat'i nazar, borgan sari asabiylasha bordi. Jamoaning qolgan a'zolari ham tashvishda. «Slizerin» jamoasi ustidan g'alaba qozonish haqidagi o'y hammani hayratga soladi, albatta. Nima qilganda ham etti yildan buyon bu ish hech qaysi jamoaning qo'lidan kelmagan. Biroq bu gal, ayniqsa mana bunday noxolis hakam bilan, «Griffindor» jamoasi g'oliblikni qo'lga kirita olarmikan?<br>Bundan tashqari, Garrining nazarida, bunga to'la-to'kis amin bo'lmasa ham, Snegg uni har qadamda ta'qib qilib yurganga o'xshaydi. Bolani g'aflatda qoldirishga umid qilsa kerak-da u? Sneggning Garriga nisbatan qahri shu qadar kuchli ediki, Severusning sehrli damlamalar tayyorlash fani bola uchun har haftada bir o'tkaziladigan qiynoqlarga o'xshab ketadi. Ehtimol professor Snegg Garrining Falsafiy toshdan voqif bo'lib qolganligini fahmlab qolgandir? Lekin, qanday qilib... Ba'zan, Snegg kishining xayollarini o'qiy olsa kerak degan fikr keladi Garrining miyasiga.<br>Mana nihoyat kutilgan kun etdi. Garri ustvoshxona eshigi yonida omad tilab qolgan do'stlarining yuzlarida «Ishqilib shu bilan yana eson-omon uchrashamizmi?» degan savol uqib oldi. Bunday o'y-yu xayol bilan kiyimini almashtirib, o'zining mashhur «Nimbus-2000»ni qo'lga olgan bolaning qulog'iga Drev vaysagan biror-bir so'z kirmadi.<br>Ron bilan Germiona namoyishgohda, Nevillning yonidan joy topishdi. Nevill esa nima uchun sinfdoshlarining qovoqlaridan qor yog'ayotgani va nima sababdan ular o'yin tomoshasiga o'zlari bilan sehrli tayoqchalarini ham olib kelishganini tushunmay boshi qotdi. Ron bilan Germiona anchadan buyon Kishan qarg'ishini zimdan mashq qilib yurishganidan Garri bexabar. Ushbu g'oya Nevillning oyoqlarini kishanlab qo'ygan Malfoyning qilig'idan olingan bo'lib, Garriga zig'irday zarar etkazishga urinadigan Severusga qarshi qaratilgan.<br>- Yodingdan chiqmasin, Lokomotor Mortis, - shivirladi Germiona, engiga tayoqchasini yashirayotgan Ronning qulog'iga.<br>- E, esimda, - jerkib berdi Ron, - Ming'ir-ming'ir qilavermasan-chi.<br>- Men senga tazyiq o'tkazmoqchi emasman-u, Potter, - dedi Drev Garrini ustvoshxonaning bir chetiga tortib, - Biroq Tilla chaqqonni tezroq tutib olish kerakligi hali shu vaqtga qadar muhim bo'lmagan. Snegg «Xufflpuff»ga haddan ortiq yon bosib yuborishidan oldin, o'yinni nihoyasiga etkazish darkor.<br>- Jamoat jam. Jamiki maktab shu erda, - qichqirib yubordi Fred Uesli eshikdan bosh chiqarib, - Hatto, ma'zur sanang-u, qariya Dambldor ham bir iloj qilib o'rmalab kela olibdi!<br>Bu gapdan Garrining yuragi ko'krak qafasida salto-mortale harakatini ijro etib yubordi (Salto-mortale – sirkda, deyarli uning gumbaziga yaqin balandlikda amalga oshiriladigan havoda umbaloq oshish amali).<br>- Dambldor? - so'radi Garri.<br>U Fred hazil qilmaganligiga ishonch hosil qilish uchun eshikka otildi. Dambldorning kumush soqolini ko'rmay qolish mumkin emas. U haqiqatan ham tomoshabinlar orasida o'tiribdi.<br>Garri o'zini nihoyatda engil his etib, xandon otib yuborishiga sal qoldi. Ana endi u o'zini xavfsiz deb bilsa bo'ladi. Dambldor shu erda ekan, Snegg Garriga tajovuz qilishga jur'at eta olmaydi.<br>Ehtimol shu sababli bo'lsa kerak, jamoalar saf tortgan fursatda Sneggning sovuq turqi nihoyatda jahldor qiyofa kasb etdi. Buni Ron ham payqadi.<br>- Sneggni bu qadar qo'rqinchli qiyofada ko'rmagan edim, - shivirladi u Germionaga, - Qara, jamoalar havoga ko'tarilishdi. Voy!<br>Orqa tomondan kimdir Ronning boshiga tushirdi. Ron o'girilib ortida turgan Malfoyning basharasini ko'rdi.<br>- E, sen-mi, Uesli, kechir sezmay qolibman. Qiziq, bu gal Potter qancha vaqt supurgisiga osilib tura olar ekan? - so'radi Malfoy irshaygancha ulfatlari Krabbe bilan Goylga qarab, - Garov bog'lashamizmi? Sen-chi, Uesli, garov o'ynaysan-mi?<br>Ron javob qaytarmadi.<br>Ayni fursatda Jorj Uesli urib qaytargan Tajovuzkor hakamning elkasiga kelib soldi. Buning uchun Snegg «Xufflpuff»ga jarima to'pini uloqtirish huquqini havola etdi. <br>Ko'zlarini qisib olgan Germiona, barmoqlarini g'ayrioddiy holatda kesishtirib, o'yinchilar uzra Tilla chaqqonni qidirgancha, qirg'iy kabi gir aylanib uchayotgan Garrini kuzatib turdi.<br>Bir oz vaqt o'tgach, Snegg, biror-bir sababsiz «Xufflpuff» jamoasiga jarima to'pini uloqtirish huquqini takror havola etdi.<br>- «Griffindor» o'yinchilari qaysi tamoyillarga asosan saralab olinadi bilasizlar-mi? - baland ovozda so'rab qoldi Malfoy, - Nazarimda, ushbu jamoaga qismati achinarli kishilar olinadi. Mana masalan, Potterni olaylik, u deyarli hech kimi yo'q, g'irt etim bola. Endi Ueslilarga e'tibor qarating. Ular faqir, sariq chaqqasi ham yo'q oila. Longbottom, ha demay seni ham jamoaga qabul qilishadi. Negaki sen ahmoq, zig'irday miyasi yo'q tentaksan.<br>- Malfoy, men senga o'xshaganlarning o'n ikkitasiga bas kelaman, - dedi Nevill, rangi qizarib ketganiga qaramay duduqlangancha Drakoga tikka yuzlanib.<br>Malfoy ulfatlari Krabbe va Goyl bilan rosa kulib, kuchanganidan siyib qo'yishiga sal qoldi. <br>- Bopla ularni Nevill, bopla, - dalda berdi Ron, o'yindan ko'zini uzmay.<br>- Quloq sol, Longbottom, - dedi Drako kulgi orasida, - Agar kishi miyasi oltindan bo'lganda edi, sen Ueslilardan ham battar qashshoq bo'lar eding... Yana sal ayab gapiryapman...<br>Garri uchun tashvish chekib turgan Ronning asablari shundoq ham tarang.<br>- Malfoy, yana bir og'iz gapiradigan bo'lsang...<br>- Ron! - kutilmaganda qichqirib yubordi Germiona, - Garri!<br>- Qani? Nima qildi unga?<br>Garri birdan tikka pastga sho'ng'ib, tomoshabinlarning oh-vohi-yu, xitoblarini qo'zg'atib yubordi. Germiona o'rnidan turib, kesishtirib olgan barmoqlarini tishlab oldida, erga qarab o'qday pastlab kelayotgan Garriga maftun bo'lib qarab qoldi.<br>- Uesli, xursand bo'lsang-chi, Potter senga tanga topib berdi, - dedi Drako tahqirona ohangda.<br>Ron turgan joyida bir sakradi. Malfoy nima bo'layotganini idrok etmay, erda yotgani-yu, ustida Ron o'tirib olib, jonini og'ritgancha qo'lini orqaga qayirayotganini sezdi. Nevill bir oz ikkilanib turgach, o'z kursisining suyanchig'idan sakrab o'tib, Ronga madad bergani etib bordi.<br>- Bo'sh kelma, Garri! - qichqirdi Germiona.<br>Qizaloq orqa tomonida nimalar bo'layotganidan xabari yo'q. Erda yotgan Malfoy bilan Ronni ham, Nevill, Krabbe va Goyldan iborat to'pni, ushbu to'p ichidan chiqayotgan ingrashlar-u, dod-voylarni ham eshitmadi. Uning jamiki diqqat-e'tibori tikka Snegg tomon o'qday ko'tarilib borayotgan Garriga qaratilgan. <br>Ayni fursatda osmondagi Snegg supurgisini endigina aylantirib, yonidan uchib o'tgan binafsha rang sharpani arang sezib qoldi. Keyingi fursatda esa Garri Tilla chaqqonni ushlab olgan qo'lini g'oliblarga xos tarzda yuqoriga ko'tardi.<br>Namoyishgohlardagi jamiki tomoshabinlar gulduros olqishlar bilan o'rinlaridan baralla qalqib turib, ayyuhannos solib yuborishdi. Rekord! Garri kvidish o'yinida jahon rekordini qo'ydi! Tilla chaqqon bu qadar tez tutib olinganligini hech kim eslay olmaydi.<br>- Ron! Qaerdasan Ron! O'yin tugadi! Garri zafar qozondi! Biz yutdik! Muzaffariyat! «Griffindor» g'alaba qozondi! - chiyilladi Germiona.<br>U xursandligidan kursiga sakrar, undan yana irg'ib tushar, raqs harakatlarini bajarar va oldingi qatorda turgan dugonasi Parvatti Patilni quchib olardi.<br>Erga bir fut qolganida Garri supurgisidan sakrab tushdi. U o'zi bosh ishtirokchi bo'lgan hodisaga haligacha ishonmaydi. U g'alaba qozondi. Besh daqiqadan sal uzoq davom etgan o'yin tugadi. «Griffindor» jamoasining a'zolari birin-ketin maydonga qo'ndi. Sal narida rangi oqarib, labini tishlab olgan Snegg ham erga qo'ngani ko'rindi. Garri elkasida kimningdir qo'lini sezib, boshini ko'tardi va kulib turgan Dambldorning nigohini ko'rdi.<br>- Juda yaxshi, - dedi Dambldor, hech kimga eshittirmasdan, - Ko'ngildagi orzular ko'zgusini qidirmay, foydali ish bilan mashg'ul bo'lganing menga yoqdi... Barakalla o'g'lim...<br>Snegg g'azab bilan erga tupurib, nari ketdi.<br><br>***<br>Ma'lum vaqt o'tgach, Garri «Nimbus-2000» ni saroyga olib borish uchun ustvoshxonadan yolg'iz o'zi chiqdi. Bola anchadan buyon o'zini hozirgidek baxtiyor his etmagan. Bugun u shunday bir ish qildiki, chindan ham faxrlansa arziydi. Garri Potter endi nafaqat o'z nomi, balki bugungi rekordi bilan ham mashhur bo'lib ketdi. Oqshom shamoli hali hech qachon bu qadar yoqimli va lazzatbaxsh esmagan. Garri nam maysa ustida shoshilmay yurar ekan, bir soat oldin bo'lib o'tgan hodisalarni xayolan tiklab, zavqlandi. Maydondan elkalarida ko'tarib chiqish uchun namoyishgohlardan yugurib kelgan griffindorchilarni, undan sal narida sakrab-sakrab borgan Ron bilan Germionani, burnidan qon kelayotganiga qaramay Ronning «Ura! Ura!»sini esladi.<br>Garri saroy yoniga kelib, yog'och eshikka suyanib olgancha, «Xogvars» qasrini, uning kun botayotganda qizarib ko'rinayotgan oynalarini bir oz tomosha qilib turdi. «Griffindor» yutdi. Garri g'alaba qozondi, nimaga qodir ekanligini anavi Severusga ko'rsatib qo'ydi...<br>Aytganday, Severus Snegg...<br>Egniga plash tashlab, boshini qaytarma qalpoq bilan bekitib olgan allaqanday bir kishi zinapoyadan tez-tez odimlagancha, qasrni tark etdi. Man etilgan o'rmon tomon yo'l olgancha, qasr hovlisini imkon qadar tezroq kesib o'tishga oshiqayotgan kishi xatti-harakatlaridan birov payqab qolishini istamayotganligi yaqqol sezilib turibdi. <br>Muzaffariyat tuyg'usi Garrining vujudini bir zumda tark etdi. Hamma kechki ovqat dasturxoni atrofida to'planib o'tirgan paytda Man etilgan o'rmon tomon borayotgan ushbu o'g'rincha qadam sohibi Sneggni tanib qoldi.<br>Garri, uzoq o'ylanib o'tirmasdan shartta supurgisini egarladi-da, havoga ko'tarildi. Shovqin solmay parvoz etib, Man etilgan o'rmonga kirib ketgan Sneggning ortidan kuzatib bordi.<br>Daraxtlar tepasidagi qalin shox-barglar Snegg ketayotgan yo'nalishni to'sib qo'ygan. Garri borgan sari pastlab, odam ovozi eshitilgunga qadar atrofda gir aylanib uchdi. Ovoz eshitilgan joy yaqinida o'sgan oq qayin uchiga asta qo'nib, supurgisini qo'liga oldi-da, erda nima bo'layotganini ko'rish maqsadida daraxt shoxlaridan shoshilmay pastroq tushdi.<br>Bola o'rmon ichidagi qorong'i yalanglikda Snegg bilan professor Belka turganini ko'rib qoldi. Garri Belkani yuzini ko'rmasa-da, odatdagidan ham battar duduqlanayotganidan tanidi. Ikkala professorning biron og'iz so'zini o'tkazib yubormaslik uchun bola bor vujudini quloqqa aylantirishga zo'r berdi.<br>- N-n-nima uch-ch-chun uchr-r-r-rashuvni ayn-n-nan shu er-r-rga t-t-tayinlaganingizni t-t-tushunmayman, p-p-professor.<br>- Bor gapni sir saqlash chorasini ko'rdim, - javob qaytardi Snegg, sovuq ohangda, - O'quvchilar Falsafiy tosh haqida hech narsani bilmasliklari shart.<br>Garri oldinga egildi. Belka allanima deganday bo'ldi-yu, Snegg uning gapini bo'ldi.<br>- Xagridning hayvoni oldidan o'tish yo'lini aniqladingiz-mi?<br>- Sev-v-verus, m-m-men...<br>- Quloq soling, Belka. Agar men dushmaningizga aylanib qoladigan bo'lsam, bu sizga xush kelishiga shubha qilaman, - dedi Snegg, suhbatdoshi tomon qadam qo'yib.<br>- B-b-bilmadim, siz n-n-nimani...<br>- Nimani nazarda tutayotganimni juda yaxshi bilasiz.<br>Yonida o'tirgan boyqush kutilmaganda baland gursillab yuborganidan qo'rqib ketgan Garri daraxtdan qulab tushishiga bir baxya qoldi. U muvozanatini bazo'r saqlab qolib, Sneggning chala-yarim gapini eshitib qoldi<br>- ... sizning fokus-pokusingiz. Kutyapman.<br>- B-b- biroq b-b-bil...<br>- Juda yaxshi, - shartta bo'ldi Snegg, - Yaqin orada yana suhbatlashish imkoni bo'ladi. Unga qadar puxta o'ylab oling-da, kim tomonda ekanligingizni uzil-kesil hal qiling.<br>Snegg qaytarma qalpog'ini boshiga tashlab oldi-da, shiddat bilan nari ketdi. Qorong'i tushib qolgan bo'lsa ham, Garri, professor Belkaning turgan joyida toshday qotib qolganligini yaqqol ko'rdi.<br><br>***<br>- Qayoqqa yo'qolib qolding, Garri? - quloqni teshib yuborguday chinqirdi Germiona.<br>- Biz yutdik! Yutdik! Sen zafar qozonding! - baqirdi Ron, Garrining beliga mushtlab, - Men esa Malfoyni mo'mataloq qilib tashladim. Nevill bir o'zi Krabbe bilan Goylga bas kela oldi! U hali ham kasalxonada. Biroq Pomfri xonimning aytishicha, u jiddiy jarohatlanmagan. Nevill esa slizerinchilarga onasini uchqo'rg'onda ko'rsatib qo'yaman degan gapini hech qo'ymayapti. Hamma seni mehmonxonada kutyapti. Muzaffariyatimiz sharafiga ziyofat uyushtirdik! Fred bilan Jorj oshxonadan pirojniy va yana allaqanday eguliklar o'g'irlab chiqishdi.<br>- Hozir ziyofatning mavridi emas, - dedi Garri, deyarli ovoz chiqarmay, - Yuringlar, biror-bir bo'sh xona topaylik. Men sizlarga shunaqa narsalar aytib beraman-ki...<br>Yaqin orada topilgan xonada Dryuzg yo'qligiga ishonch hosil qilgach, Garri eshikni mahkam yopib, do'stlariga hozirgina ko'rgan va eshitganlarini batafsil aytib berdi.<br>- Biz haq bo'lib chiqdik. It qo'riqlayotgan narsa chindan ham Falsafiy tosh ekan. Snegg Belkani o'z tomoniga og'dirmoqchi. Snegg undan Momiqvoyning hamlasini chetlab o'tish usulini va yana allaqanday fokus-pokus to'g'risida so'radi. Tosh nafaqat ko'ppak tomonidan, balki allaqanday qarg'ish yoki ko'p qarg'ishlar kuchi bilan ham qo'riqlanmoqda. Ehtimol ushbu qarg'ishlar orasida Belkaning yovuz kuchlardan saqlaydigan qarg'ishi ham bo'lib, Snegg uni engib o'tishga ko'zi etmayotgan bo'lsa kerak...<br>- Aytmoqchisan-ki, Belka o'z qarg'ishining sirini aytishga majbur bo'lgach, toshning xavfsizligi barham topadi, shundaymi? - xijolat chekib so'radi Germiona.<br>- Demak, kelasi seshanba kuniga qolmay tosh yo'qoladi! - qat'iy ohangda bayonot qildi Ron.<br></p>

</div></main>

    <script src="../js/script.js"></script>
</body>
</html>