<!DOCTYPE html>
<html lang="uz">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>"DANDON BELLI NORVEG AJDARI"</title>
    <link rel="stylesheet" href="../css/styles.css">
</head>
<body class="light-mode text-medium">
  <div id="dynamicHeaderContainer">
    <!-- Bu boshqaruv panelini ochadigan kichik tugma (o'ng tomonda) -->
    <button id="headerToggleBtn" class="nav-btn">
        <!-- Menu (Gamburger) ikonkasi -->
        <svg xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><line x1="3" y1="12" x2="21" y2="12"></line><line x1="3" y1="6" x2="21" y2="6"></line><line x1="3" y1="18" x2="21" y2="18"></line></svg>
    </button>
    <!-- Kengayganda paydo bo'ladigan asosiy panel -->
    <div class="header-content">
        <!-- Chap guruh -->
        <div class="nav-group">
            <button class="nav-btn" id="prevBtn" title="Orqaga">
                <!-- Orqaga strelka -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><polyline points="15 18 9 12 15 6"></polyline></svg>
            </button>
            <button class="nav-btn" id="tocBtn" title="Mundarija">
                <!-- Mundarija (List) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M8 6h13M8 12h13M8 18h13M3 6h.01M3 12h.01M3 18h.01"></path></svg>
            </button>
        </div>
                <!-- Markaziy guruh -->
        <div class="nav-group">
            <button class="nav-btn" id="zoomOut" title="Shriftni kichraytirish">
                <!-- Zoom Out ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><circle cx="11" cy="11" r="8"></circle><line x1="21" y1="21" x2="16.65" y2="16.65"></line><line x1="8" y1="11" x2="14" y2="11"></line></svg>
            </button>
            <button class="nav-btn" id="alphabetBtn" title="Alifboni o'zgartirish">
                 <!-- Tarjima (Alphabet) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 22l4-12 4 12M6 16h4m5-11v11m2-11a4 4 0 0 1 0 8h-2m-3 3h5"></path></svg>
            </button>
            <button class="nav-btn" id="zoomIn" title="Shriftni kattalashtirish">
                <!-- Zoom In ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><circle cx="11" cy="11" r="8"></circle><line x1="21" y1="21" x2="16.65" y2="16.65"></line><line x1="11" y1="8" x2="11" y2="14"></line><line x1="8" y1="11" x2="14" y2="11"></line></svg>
            </button>
        </div>
                <!-- O'ng guruh -->
        <div class="nav-group">
		<div class="audio-controls-global">
                <button class="nav-btn" id="globalAudioPlayPauseBtn" title="Musiqani o'ynatish/to'xtatish">
                    <svg id="globalPlayIcon" xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round" class="feather feather-play"><polygon points="5 3 19 12 5 21 5 3"></polygon></svg>
                    <svg id="globalPauseIcon" xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round" class="feather feather-pause" style="display: none;"><rect x="6" y="4" width="4" height="16"></rect><rect x="14" y="4" width="4" height="16"></rect></svg>
                </button>
            </div>
		
		
            <button class="nav-btn" id="themeBtn" title="Rejimni o'zgartirish">
                <!-- Rejim (Palitra) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M12 2.69l5.66 5.66a8 8 0 1 1-11.31 0z"></path></svg>
            </button>
            <button class="nav-btn" id="nextBtn" title="Keyingi">
                <!-- Keyingi strelka -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><polyline points="9 18 15 12 9 6"></polyline></svg>
            </button>
            <button class="nav-btn" id="closeHeaderBtn" title="Yopish">
                <!-- Yopish (X) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><line x1="18" y1="6" x2="6" y2="18"></line><line x1="6" y1="6" x2="18" y2="18"></line></svg>
            </button>
        </div>
    </div>
</div>

    <main class="main-content">
        <div class="chapter-content">


<h1 align="center"><i style="color:#d85030;">Bob-14.</i>"DANDON BELLI NORVEG AJDARI" </h1>
<p>Belka bolalar taxmin qilganday osonlikcha engiladiganlardan emas ekan. Hafta ketidan hafta o'tib, professorning rangi oqarib, ozib borsa ham, yaqin orada taslim bo'ladigan kishiga o'xshamaydi.<br>Ron, Garri va Germiona uchinchi qavat yo'lagidan har safar o'tishar ekan, ichkaridan Momiqvoyning ingrashi eshitilayotgan-eshitilmayotganligini bilish uchun eshikka quloq tutib o'tishadi. Sneggning maktabda jirkanch kayfiyatda yurganligi – tosh haligacha xavfsiz joyda ekanligining yaqqol alomatidir. Belka bilan ro'baru kelganda Garri imkon qadar uni dalda beradigan tabassum-la qarshi oladigan, Ron esa duduq professor ustidan kulganlarni uyatga qo'yadigan bo'ldi.<br>Germiona esa Falsafiy toshdan tashqari, boshqa tashvishlar bilan band. U har xil o'quv rejalarini ishlab chiqib, turli-tuman jadvallar tuzib, daftarlariga rangli siyohlar bilan allaqanday belgilar kiritib bormoqda. Garri bilan Ron qizaloqning tahsil ko'rishga bunday ijodiy yondashib borishiga hech qanday e'tirozlari yo'q, biroq Germiona o'zining tabiiy mijg'ovligi bilan bolalarni ham shu ishlarni qilishga majbur qilmoqda.<br>- Germiona, axir imtihonga qadar yana yuz yil bor-ku.<br>- Yuz yil emas, atigi o'n hafta qoldi. Bunday muddat esa bir soniyaday o'tib ketadi. Agar hozir Nikolas Flamel shu erda bo'lganda, gapimning ma'nosini juda yaxshi tushungan bo'lar edi.<br>- Biroq bizning yoshimiz hozircha olti yuzga etib borgani yo'q, endigina o'n bir yoshga to'ldik, - eslatib o'tdi Ron, - Nima qilganda ham bularning barini o'qib nima qilasan, axir shundoq ham hamma narsani bilasan-ku.<br>- O'qib nima qilasan deganing nimasi? Aqlingni eb qo'yding-mi? Tushunmayapsan-mi? Axir imtihonlarni muvaffaqiyatli topshira olmasak, bizni ikkinchi sinfga o'tkazishmaydi-ku! Bu juda mas'uliyatli imtihon. Allaqachon tayyorlanib borish kerak edi, nimalar haqida o'ylab yurdim, kallam qaerda edi meni...<br>Taassufki, Germionaning nuqtai nazarini o'qituvchilar qo'llab-quvvatlashmoqda. Ular bolalarni har xil vazifalarga shu qadar ko'mib tashlashdiki, Pasxa ta'tili Rojdestvo ta'tiliga nisbatan sezilmay tez o'tib ketdi (Pasxa – xristianlarda: Iso payg'ambarning tirilish xotirasiga bag'ishlangan diniy bayram).<br>Germiona muntazam tazyiq o'tkazar ekan, o'qish muammolaridan chalg'ishning iloji yo'q. Qizaloq dam ajdar qonidan foydalanishning yigirmata usulini takrorlaydi, dam sehrli tayoqchani siltash usullarini mashq qilib, me'yoriga etkazadi. Garri bilan Ron esa bo'sh vaqtning aksariyat qismini Germionaning yonida, kutubxonada esnab, ming'irlab o'tkazishga majbur bo'lib, qo'shimcha ravishda berilgan vazifalarni tushunib etishga urinishadi.<br>- Bularning barini sog'lom odam yodda saqlab qolmaydi, - dedi kunlardan bir kun Ron, ma'yus ohangda.<br>U pat-qalamini stolga uloqtirib, kutubxona derazasidan tashqariga qaradi. Ko'chada chindan ham bahoriy kun yarqiramoqda. Bo'tako'z rangini kasb etgan osmon esa juda musaffo bo'lib, yoz yaqinligidan dalolat bermoqda.<br>Fillida Sporaning «Mingta sehrli alaf va qo'ziqorinlar»ida yovvoyi arpabodiyonni qidirayotgan Garri boshini kitobdan ko'tarmay o'tiribdi.<br>- Ie, Xagrid! Sen nima qilyapsan kutubxonada?<br>Xagrid tovonlarini bir-biriga urib yurgancha, kitob javonlarining ortidan, orqasiga bir narsa yashirib, ko'rinish berdi. Tan olish kerakki, Xagrid, egnidagi krot po'stini bilan kutubxonada juda g'alati ko'rindi.<br>- Shunchaki o'zim. Bir narsa ko'rmoqchi bo'ldim, - dedi Xagrid soxta loqayd ohangda.<br>U bolalarning e'tiborini chalg'itmoqchi bo'ldi-yu, aksi bo'lib chiqdi.<br>- Sizlar-chi, nima qilib o'tiribsizlar bu erda? Flamel to'g'risida ma'lumot qidirmayapsizlar-mi, ishqilib?<br>- Uning kimligini bilib olganimizga yuz yildan oshdi, - salobat-la ma'lum qildi Ron, - Kuchukchang nima qo'riqlab o'tirganini ham yaxshi bilamiz. U falsafiy to...<br>- Tishsh! Jim bo'l! - pichirladi Xagrid atrofga qaragancha, hech kim eshitmayotganiga ishonch hosil qilib, - Nega baqiryapsan, miyangni eb qo'yding-mi?<br>- Ha, aytganday, Xagrid. Biz sendan o'sha toshni Momiqvoydan tashqari yana nima qo'riqlayayotganini so'rab bilmoqchi edik, - gapga aralashdi Garri.<br>- E, JIM DEDIM! - vishilladi Xagrid, - Quloq sollaring, churvaqalar. Sal o'tib kulbamga boringlar. Albatta, bor gapni aytib beraman deb va'da bermayman-u... Faqat har qadamda, har kimga bu haqda valdirab yurmanglar. Bunday narsalarni o'quvchilar bilishi mumkin emas. Xagrid, bor gapni churvaqalarga sayrab beribdi, deb o'ylashmasin tag'in.<br>- Ha, unday bo'lsa, ko'rishguncha, - dedi Garri.<br>Xagrid, oyoqlarini qo'pol sudragancha, nari ketdi.<br>- Orqasiga nimani yashirib olgan edi? - o'ylanib so'radi Germiona.<br>- Tosh haqida biror-bir kitob deb o'ylaysan-mi?<br>- Borib qaray-chi, qaysi bo'limda timirskilanib yurganini, - dedi Ron, bo'lar-bo'lmas uy vazifalaridan chalg'ishga bahona topilganidan xursand bo'lib.<br>U bir daqiqadan so'ng qaytib, qo'lidagi bir dasta kitobni stol ustiga to'kdi.<br>- Hammasi ajdarlar haqida! - shivirladi u, ko'zlarini katta ochib, - Xagrid ajdarlar to'g'risida kitob o'qiyapti! Mana bu kitoblarni qarang: «Buyuk Britaniya va Irlandiya ajdarlari», «Tuxumdan chiqarib, shayton bo'lgunga qadar parvarish», «Ajdarboqar uchun ma'lumotnoma mazmunidagi qo'llanma».<br>- Xagrid, ilk bor uchrashganimizda, ajdarli bo'lishni juda orzu qilayotganligini menga aytgan edi, - esladi Garri.<br>- Biroq bu g'ayriqonuniy-ku, - dedi Ron, - Ajdar boqish 1709 yilgi Sehrgarlik konvensiyasi bilan man etilganligi hammaga ma'lum. O'zingiz o'ylab ko'ring, hovlisida ajdari bo'lgan sehrgar magllardan qanday qilib yashirina oladi? Bundan tashqari, achchiq amaliyotning ko'rsatishicha, juda xavfli hayvonlar turkumiga kiradigan ajdarni qo'lga o'rgatib bo'lmaydi. Akam Charlining teri qoplamasida rumin yovvoyi ajdarlari kuydirgan jarohatlardan qolgan chandiqlarni ko'rmagansiz!<br>- Ammo Angliyada yovvoyi ajdarlar bo'lmaydi-ku? - umid-la so'radi Garri.<br>- Kim aytdi senga bo'lmaydi deb? Angliyada qora tusli oddiy uelva va gebridian ajdarlari yashaydi. Men sizga aytsam, do'stlar, ushbu ajdarlar sehrgarlik vazirligiga etarlidan ortiq tashvish keltiradi! Afsungarlar ajdar ko'rib qolgan magllarni sehrlab, hozirgina ko'rganini shu zahoti unutib yuborishga majbur qilib yurishadi. Ana shunaqa!<br>- Unday bo'lsa Xagrid nima niyatda ajdar boqmoqchi?<br>Bir soat o'tgach, ushbu savolga ham javob topish maqsadida maktab qorovulining kulbasiga yaqin borgan bolalar, kulbaning barcha derazalari batamom pardalab tashlanganligini ko'rishdi. <br>- Kim u? - baqirdi Xagrid bolalarni ichkariga kirishdan oldin.<br>Savolga javob berib, ichkariga kirgan uchovlon ortidagi eshik Xagrid tomonidan mahkam yopib qo'yildi. Kulba hammomdek qizib ketgan. Tashqarida havo iliq bo'lishiga qaramay, o'choqdagi olov guvillab yonmoqda. Xagrid choy damlab, echki go'shtidan buterbrod tayyorlab berishi mumkinligini aytdi. Biroq bolalar rad etishdi.<br>- Xo'sh, gapiringlar, nimani so'rab bilmoqchi edilaring mendan?<br>Gapni aylantirib o'tirishga hojat yo'q edi. <br>- Momiqvoydan tashqari Falsafiy toshni yana nima qo'riqlayotganini ayta olasanmi?<br>- Ayta olmayman, albatta, - shartta kesdi qovog'ini uyib olgan Xagrid, - Birinchidan, o'zim bilmayman. Ikkinchidan, sizlar shu qadar aqlli churvaqalar-ki, bilganimda ham aytmas edim. Tosh shu erdami, demak shunday bo'lishi kerak. Uni «Gringotts»dan o'g'irlab ketishlariga sal qoldi. Bunga, albatta, aqllaring etdi. Qarang-ki, bu churvaqalar Momiqvoy haqida ham, qolgan gaplardan ham xabardor.<br>- Qo'ysang-chi, Xagrid! Bizga aytish niyating yo'q bo'lishi mumkin-u, biroq hech narsani bilmayman dema. Sen hamma gapdan xabardor bo'lib yurasan. Qasrda biror-bir hodisa sen bilmagan holda ro'y berishi mumkin emas. To'g'rimi? - so'radi Germiona, yoqimtoy ovoz bilan.<br>Xagridning ulkan soqoli titrab qo'yganidan, irshaygani ma'lum bo'ldi. Bolalar esa Germionaning qizlarga xos makr-hiyla qo'llayotganini sezib qolishdi.<br>- Bizga faqat Falsafiy toshni qo'riqlash tadbirlari kim tomonidan ta'minlanganligi va Dambldor, sendan boshqa bu borada yana kimdan yordam so'rashi mumkinligi qiziq xolos, - davom etdi Germiona.<br>Germionaning so'nggi so'zlarini eshitgan Xagrid ko'kragini viqor-la kerib qo'ydi. Garri bilan Ron esa Germionaga hayrat bilan qarab qo'yishdi.<br>- Buni aytsam bo'ladi... shekilli. Qani eslab ko'ray-chi. Dambldor mendan Momiqvoyni so'rab oldi... keyin ayrim o'qituvchilar, jumladan: professor Sarsabil xonim, professor Flitvik, professor Makgonagall, professor Belka, afsun qo'llashdi. Xo'sh, professor Dambldorning o'zi ham allaqanday ish bajardi. Yana kimni aytib o'tmadim? Ha-ya, esimdan chiqay debdi-ku, professor Snegg.<br>- Snegg?<br>- Ha, Snegg. Nega hayron bo'lasizlar? Quloq solinglar, churvaqalar, o'pkangizni bosib olasiz-mi, yo'qmi? Snegg toshni saqlab qolishga shaxsan o'zi yaqindan yordam bergan bo'lsa, nega endi uni o'g'irlashi kerak?!<br>Modomiki, Snegg tosh qo'riqlash tadbirlarini ta'minlanishda shaxsan o'zi ishtirok etgan ekan, xayoldan o'tkazdi Garri, demak qolgan o'qituvchilar qanday afsun qo'llashganini bilib olish unga qiyin kechmaydi. Ehtimol, o'sha afsunlarni aniqlab ham olgandir. Endi unga Momiqvoyning yonidan o'tish va professor Belka tomonidan qo'llanilgan afsun sirini bilib olish qolgandir xolos, balki. Germiona bilan Ron uning fikrini tasdiqlashiga shubha qilmadi.<br>- Xagrid, Momiqvoy yonidan jarohatlanmay o'tish usulini tanho o'zing bilasanmi? - asta so'radi Garri, - Sen bu sirni hech kimga, hatto o'qituvchilarga ham aytmaysan-ku, to'g'rimi?<br>- Biror jon zotga churq etmaganman, aytmayman ham! Buni faqat Dambldor ikkalamiz bilamiz xolos.<br>- Nima qilganda ham, yo'qdan ko'ra bori-ku, har qalay, - dedi Garri, do'stlariga qarab, - Xagrid, tandirdagi nonga o'xshab pishib qoldim, derazalarni ochib qo'ysam bo'ladimi?<br>- Yo'q, mumkin emas, Garri, uzr.<br>Xagrid beixtiyor boshini o'choq tomon burib qo'ydi. Garri ham nigohini o'sha tomon qaradi.<br>- Voy, Xagrid! Anavi nima?<br>Garri shundoq ham tushunib bo'ldi uning nimaligini. O'choq o'rtasiga osib qo'yilgan choynak ostidagi cho'g'da juda yirik qop-qora tuxum yotibdi.<br>- Ha, bumi! - cho'zdi Xagrid, soqolini tashvishli titkilab, - Bu... bu...<br>- Qaerdan olding buni, Xagrid, - so'radi Ron, o'choq qarshisiga cho'kkalab, - Juda qimmat turadi-ku, bu!<br>- Yutib oldim, - dedi Xagrid, - Yaqindagina. Qishloqqa chiqib, bir-ikki ryumka o'tkazib yuborgach, bir kishi bilan qarta o'ynadik. Nazarimda u, ushbu yukidan qutulganiga xursand bo'ldi.<br>- Xo'p, yorib chiqdi deylik, keyin nima qilmoqchisan? - dahshat-la so'radi Germiona.<br>- Nima qilar edim... Men... kerakli kitoblarni varaqlab chiqdim, - dedi Xagrid yostig'i ostidan katta kitob chiqarib, - Kutubxonadan oldim, mana «Tomorqa xo'jaligida ajdar boqish foydasi». To'g'ri, undagi ma'lumotlar bir oz eskirib qolgan bo'lsa-da, deyarli hamma narsa yozilgan. Ona ajdar tuxumga nafas chiqargani bois, uni olovda saqlash lozimligi, yorib chiqqanidan so'ng, har yarim soatda bir chelak jo'ja qoni aralashtirilgan konьyak berib borish kerakligi bayon etilgan. Ha, aytganday, tuxumga qarab, ajdar zotini qanday aniqlash mumkinligi ham batafsil tavsiflab berilgan. Menda, demak, dandon belli norveg ajdari bo'ladi. Mana shunaqa!<br>Ko'rinishidan, hozir dunyoda Xagriddan baxtiyor odam yo'q edi go'yo. Biroq Germiona uning xursandchiligiga sherik bo'lmadi.<br>- Xagrid, kulbang yog'ochdan tiklangani esingda bormi?<br>Biroq allaqanday qo'shiqni xirgoyi qilgancha, o'choqdagi cho'g'ni titkilayotgan Xagrid, qizaloqning gapiga e'tibor qaratmadi.<br>Shunday qilib, bolalar boshidagi tashvishlarga yana bir tashvish qo'shilganga o'xshaydi: ishqilib biror-bir zot Xagridning kulbasida man etilgan ajdar borligidan xabar topmasin.<br>- Qiziq, betashvish hayot qanaqa bo'lar ekan-a? - xo'rsinib so'radi Ron.<br>Bolalar kunni kunga, kechani kechaga ulagancha uyga berilgan bir olam vazifalarni qahramonona bajarib borishdi. Germiona endi Garri bilan Ron uchun ham o'quv rejalarini tuzib, bolalarni quturib ketish darajasiga etkazib qo'ymoqda.<br>Kunlardan bir kun Xedvig Garriga Xagriddan xat keltirdi.<br><br>Suyunchi ber! Yorib chiqyapti!<br><br>Ron professor Sarsabil xonimning gerbologiya darsini o'tkazib yuborib, kulbaga borish taklifini kiritdi. Biroq Germiona bu haqda eshitishni ham istamadi.<br>- Germiona, nima deb o'ylaysan, ajdarning tuxumdan yorib chiqish jarayonini ko'rish bizga yana qachon nasib qilishi mumkin?<br>- Biz darsga borishimiz kerak, aks holda noxush ahvolga tushib qolishimiz aniq. Lekin bu noxushlik Xagridni kutayotgan noxushlik oldida hech gap emas, agar birov uning nima bilan mashg'ulligini bilib qolsa...<br>- Jim! - pichirlab qichqirdi Garri.<br>Malfoy atigi bir necha metr narida qotib qolgancha, bolalarning gapiga quloq solib turgan ekan. Nimani eshitdi-yu, nimani tushundi, u, ichi qora ablah? Biroq uning turqi kasb etgan qiyofa Garriga yoqmadi.<br>Ron bilan Germiona gerbologiya xonasiga etgunga qadar gap talashib borishdi va nihoyat Germiona, katta tanaffus mobaynida Xagridning kulbasiga tez borib qaytishga rozilik berdi.<br>Dars vaqti nihoyasiga etganini anglatadigan qo'ng'iroq zarbasi eshitilishi hamono, bolalar, tuproq hajmini o'lchash kurakchalarini tashlab, Man etilgan o'rmon chetiga, Xagridning kulbasi tomon o'qday elib ketishdi. Mezbon mehmonlarini quvonchdan qizarib ketgan chehra ila qarshi oldi.<br>- Deyarli yorib chiqdi! - dedi u, bolalarni ichkariga kiritib.<br>Stol ustida yotgan tuxumning po'chog'i darz ketgan. Ichida nimadir qimirlab, xuddi birov chertayotganday qiziq tovush eshitilyapti. To'rtovlon kursilarni stolga yaqin surib, nafas olmay kuzatib o'tirdi.<br>Tomoshabinlarning hammasi diqqat bilan kuzatib o'tirishganiga qaramay, tuxum qattiq qarsillab, po'chog'i chilparchin bo'lib ketganda qo'rqib ketdi. Stol ustida chiroyli deb bazo'r aytish mumkin bo'lgan jajji ajdarcha qoldi. Garrining nazarida go'yo simdan yasalgan qanotlari sersuyak, ixcham tanasiga nisbatan sezilarli katta, uzun tumshuqchasidagi burun kataklari juda keng, boshida ikkita shox o'rni, yuzida chaqchaygan to'q sariq ko'zlari ko'rinayotgan ushbu ajdarcha taxlab qo'yilib, ezilib ketgan qora soyabonga o'xshadi.<br>Ajdarcha aksa urib yuborgan edi ham-ki, burnidan uchqun uchib chiqdi.<br>- Ajoyibligini qarang-a, buni! - qurquradi Xagrid.<br>U qo'lini uzatib, ajdarchaning boshini silab qo'ymoqchi bo'ldi. Maxluqcha esa tishlarini ko'rsatgancha, qo'rslik qilib, Xagridning barmog'ini tishlab, uzib olishiga sal qoldi.<br>- Qarang-a, churvaqacha! Onasini tanidi!<br>- Xagrid. Bu dandon belli norveg ajdari deganlari qanchalik tez o'sadi? - so'rab qoldi Germiona.<br>Xagrid javob bermoqchi bo'lib, og'iz juftlagan edi ham-ki, birdan uning yuzi oqarib, deraza tomon tashlandi.<br>- Tinchlikmi, nima bo'ldi?<br>- Kimdir mo'ralab turgan ekan. Allaqanday churvaqa, ana qasrga qarab qochdi.<br>Garri shu zahoti eshikni ochib, hovliga qaradi. Masofa qanchalik olis bo'lmasin, bu qiyofani Garri yaxshi taniydi.<br>- Malfoy.<br>Keyingi o'tgan hafta davomida Drakoning yuzidagi murdor tirjayishdan allaqanday noxushlik alomati his etilmoqda. Shu bois ham Garri, Ron va Germiona o'zlariga joy topa olmay qolishdi. Ular bo'sh vaqtning aksariyat qismini Xagridning qorong'i kulbasida, uni sog'lom fikr yuritishga da'vat qilib o'tkazishdi.<br>- Uni qo'yib yuborish darkor, - ta'kidladi Garri, - Ozodlikka chiqarib yubor.<br>- Ilojim yo'q, - o'jarlik qildi Xagrid, - U hali uvoqqina bola, o'lib qoladi.<br>Bolalar uvoqqina bolaga qarab qo'yishdi. Atigi bir hafta ichida uch barobar o'sib ketgan chaqaloq burnidan pag'a-pag'a tutun chiqyapti. Xagrid unga shu qadar berilib ketganki, xizmat majburiyatlarini bajarmay qo'ydi. Kulba bo'shagan brendi shishalari bilan tovuq patlariga to'lib ketgan.<br>- Norbert deb atayman uni, - dedi ajdardan nam ko'zlarini uza olmayotgan Xagrid, mehri tovlanib, - Meni taniydigan bo'lib qoldi. Qarang. Norbert! Qani onang? Kel yonimga.<br>- Tomi ketib qolibdi, - xulosa chiqarib pichirladi Ron, Garrining qulog'iga.<br>- Xagrid, - ovoz ko'tardi Garri, - Ikki hafta o'tgach, Norberting kulbangga sig'may qoladi. Malfoy esa har qanday fursatda Dambldorga chaqimchilik qilib qo'yishi mumkin.<br>- Men... men... xabarim bor... bilaman uni bu erda saqlashim mumkin emasligini, lekin men usiz yashay olmayman.<br>- Charli, - dedi Garri, daf'atan Ronga yuzlanib.<br>- Sening ham toming ketib qoldi-mi, do'stim? Men Ronman. Ron. Eslaysan-mi meni?<br>- Akang. Ruminiyada, ajdar zotlarini o'rganib yurgan Charli akang esimga tushib ketdi. Norbertni unga jo'natib yuborsak bo'ladi. Charli uni katta qilib, ozodlikka qo'yib yuboradi.<br>- Ajoyib fikr! - xursand bo'lib ketdi Ron, - Xagrid, senga-chi, Garrining fikri yoqdi-mi?<br>Bahs-munozara o'tgach, nihoyat Xagrid fikrini bilish uchun Charliga boyqush yo'llanishiga rozilik berdi.<br>Navbatdagi hafta juda cho'zilib ketdi. Chorshanba kuni kechqurun Germiona bilan Garri mehmonxonada yolg'iz qolishdi. Qolganlar uyquga tarqaldi. Devordagi soat bongi tun yarmiga etganligini eshittirdi. Ayni shu fursatda Semiz Xola portreti ochilib, tuynukda, ustidan ko'rinmas plashni echgan Ron ko'rindi. U Norbertni boqish ishlarida Xagridga yordam berib qaytdi. Norbert endi o'lik kalamushlarni iste'mol qilmoqda. Iste'mol qilganda ham, bir o'tirishda bir savatini paqqos tushiradigan bo'lib qolgan.<br>- Tishlab oldi nonko'r! - arz qildi Ron, qonga shimilgan dastro'mol bilan bog'langan qo'lini ko'rsatib, - Endi bilmadim qancha vaqtgacha qo'limga pat-qalam ushlay olmas ekanman! Hayotimda bunday ajdardan yomon hayvonga ro'baru bo'lmagan edim. Xagrid uning atrofida parvona bo'lib yurgani-chi. Bir quyoncham deb qoladi, bir qarasang mushukcham deb erkalaydi, baliqcham deyishiga balo bormi? Kulbadan chiqib ketayotganimda esa anavi tasqaraga alla aytib qoldi!<br>Shu payt deraza asta taqilladi.<br>- Xedvig! - xitob qildi Garri, boyqushni ichkariga kiritishga oshiqib, - Charlidan xabar olib keldi!<br>Uchovlon noma ustida bosh egishdi.<br><br>Salom qadrdonim Ron!<br>Sog'liging yaxshimi? Xat uchun rahmat. Dandon belli norveg ajdarini bajonidil qabul qilib olaman. Biroq uni bu erga etkazib keltirish oson kechmaydi. Fikrimcha, ajdarni mening holimdan xabar olgani kelish niyatida yurgan do'stlarimdan berib yuborgan ma'qul. Ammo ular, man etilgan hayvonni davlat hududiga kiritish mobaynida muammoga yo'liqishlari mumkin.<br>Ajdarchani shanba kuni yarim tunda eng baland minoraga chiqara olasizmi? Do'stlarim sizlarni o'sha erda kutib, hech kim ko'rmasligi uchun tunda olib ketishadi.<br>Javobini imkon qadar tezroq yo'llang. Ehtirom ila, Charli.<br><br>Bolalar bir-biriga qarab qolishdi.<br>- Ixtiyorimizda ko'rinmas plash bor, - dedi nihoyat Garri, - Nazarimda bu ish u qadar mushkul kechmaydi. Plash etarlicha katta. Ostiga Norbert bilan birga ikki nafarimiz bemalol sig'amiz. <br>Do'stlar tez rozi bo'la qolishdi. Bu, o'z navbatida, o'tgan so'nggi hafta juda noqulay kechganidan dalolat beradi. Ular o'sha maxluq Norbert bilan turqi sovuq Malfoy solayotgan xavfdan imkon qadar tezroq xalos bo'lishsa bo'lgani.<br>Rejani amalga oshirish yo'lida kutilmagan muammo yuzaga keldi. Ertalab Ronning jarohatlangan qo'li shishib, ikki barobar kattalashib ketdi. Ron Pomfri xonimga murojaat qilishga shubhalandi. Agar u Ronning qo'lini ajdar tishlab olganini payqab qolsa-chi? Biroq kun yarmiga kelib, murojaat qilishdan boshqa chora qolmadi. Ajdar tishi jarohatlagan joy yashil rang kasb eta boshladi. Chamasi, Norbertning tishchalari zaharliga o'xshaydi.<br>Kun nihoyasida Garri bilan Germiona qasrning kasalxona joylashgan qanotiga elib borib, Ronni juda ayanchli ahvolda ko'rishdi.<br>- Garchi qo'lim og'riqdan uzilib ketayotgan bo'lsa ham, bunday holatga tushishimga qo'limning og'rig'igina sabab bo'layotgani yo'q, - pichirladi u, - Malfoy mendan kitob olish bahonasi bilan Pomfri xonimni aldab kirdi-da, meni rosa tahqirladi. Aslida nima tishlab olganini hammaga aytib berishini tahdid qildi. It tishlab olganiga Pomfri xonim ishonmagan chamasi. Kvidish o'yinida Drako bilan mushtlashmasligim kerak ekan. Mana endi qasd olyapti.<br>Garri bilan Germiona qo'llaridan kelgancha Ronga taskin berishga urinishdi.<br>- Shanba kuni yarim tunda barcha ishlarimiz yana o'z joyiga tushib ketadi, - ishontirdi Germiona.<br>Biroq bu gap Ronga taskin bermadi. Aksincha u o'rnidan irg'ib turib, yotgan o'rniga o'tirgancha, sovuq terga botib ketdi.<br>- Shanba kuni yarim tunda! - ingrab yubordi u, - Yo'q! Hozirgina esimga tushib qoldi. Charlidan kelgan xat ayni Malfoy olib ketgan kitob ichida edi! Endi u Norbertni qachon, qaerdan va qaerga jo'natib yuborishimizdan ham xabardor bo'ladi.<br>Garri ham, Germiona ham biron og'iz so'z aytishga ulgurmay, xonaga Pomfri xonim kirib kelib, Ronni hozir tinch qo'yish kerakligini uqtirdi.<br>- Rejaga o'zgartirish kiritib bo'lmaydi, juda kech bo'ldi, - dedi Garri Germionaga, - Charliga yana bitta boyqush jo'natgani vaqt yo'q. Umuman aytganda, bu eng so'nggi va yagona imkoniyat bo'lishi mumkin. Tavakkal qilishga to'g'ri keladi. Aks holda Norbert, uni eplab bo'lmaydigan darajada katta bo'lib ketadi. Malfoy har qalay ko'rinmas plashdan bexabar-ku.<br>Ular so'nggi yangiliklar haqida hisobot berish uchun Xagrid huzuriga kelishganda, dumi bog'langan So'yloqtish kulba yonida o'tirgan ekan. Xagridning o'zi esa bolalar bilan deraza orqali gaplashdi.<br>- Uzr bolalar, sizlarni ichkariga kirita olmayman, - harsilladi u, - Norbertning balog'atga o'tish davri boshlandi. Lekin men uni uddalab olaman.<br>Charlidan xat kelganini eshitgach, Xagrid yig'lab yuborishiga sal qoldi. Ehtimol u xo'rsinganidan emas, ayni fursatda Norbert oyog'ini tishlab olib, joni og'riganidan yig'lamsirash ahvoliga tushgandir.<br>- Voy! Hech qisi yo'q, bor-yo'q boshmog'imning tovonini tishlab oldi, o'ynashyapti! Yosh bola-da hali, o'zingiz tushunasiz-ku.<br>Yosh bola dumi bilan devorni chunonam urdi-ki, kulba derazalari titrab ketdi. Garri bilan Germiona qasrga yagona fikr, u ham bo'lsa, shanbagacha bir iloj qilib etib olish uchun sabr qilish fikri bilan qaytishdi.<br>Agar qiladigan ishlari borasida qattiq tashvish chekishmaganda, ikkovlon Norbert bilan xayrlashayotgan Xagridga rahm qilgan bo'lardi. Tun qorong'i, osmonni bulut qoplagan. Vestibyulda o'zi bilan o'zi tennis o'ynagan Dryuzgning nari ketishini kutgan bolalar bir oz kechikib kelishdi.<br>Xagrid Norbertni safarga hozirlab, katta savatga joylab qo'yibdi.<br>- Men uning savatiga kalamushlar bilan brendi joylab qo'ydim, o'ylayman-ki, yo'lga etadi, - dedi Xagrid ho'ngrab yuborishdan o'zini bazo'r tutib, - U yoqtirgan o'yinchoq ayiqchasi ham o'sha erda.<br>Savat ichida shatur-shutur tovush eshitildi. Chamasi ayiqcha boshidan mahrum bo'ldi.<br>- Xayr, Norbert! - hiqilladi Xagrid, Garri Germionaning yordami bilan savat ustiga ko'rinmas plash tashlayotganida, - Onang seni hech qachon unutmaydi!<br>Savatni qasrgacha qanday qilib etkazib borishganini o'zlari bilmaydi. To'xtovsiz o'tayotgan daqiqalar tun yarmini jadal yaqinlashtirmoqda. Bolalar Norbertni sabot bilan marmar zinadan vestibyulga, u erdan bir nechta qorong'i yo'laklarda, yana yuqoriga ko'tarib borishdi. Hatto Garri yaqindagina kashf etgan yaqin yo'l ham vazifani engillatmadi.<br>- Deyarli etib keldik! - bazo'r ma'lum qildi Garri, qasrning eng yuqori minorasiga o'tish joyiga etib kelgach.<br>Oldinda nimadir ko'ringan fursatda bolalarning qo'lidagi savat chiqib ketishiga sal qoldi. Ko'rinmas ekanliklarini unutib qo'ygan bolalar o'zlarini qorong'ilikka olib, bir-birini ushlab ketayotgan ikki kishining sharpasiga razm solishdi.<br>- Qoidabuzarlik! «Slizerin»dan yigirma ball ayiriladi! Tun yarmida bu erlarda sanqib yurishga qanday jur'at etding... - eshitildi Malfoyning qulog'idan mahkam burab olgan, egniga katak-katak matodan tikilgan xalat kiyib, sochlarini soch to'ri ichiga turmaklab olgan professor Makgonagallning qichqirig'i.<br>- So'zlarimga quloq solmayapsiz, professor. Hozir bu erga Garri Potter ajdar olib kelishi kerak!<br>- Qanaqangi quloq eshitmagan bema'ni gap! Yolg'on gapirishga qanday jur'at etyapsan! Yur men bilan! Sen haqingda professor Severusga xabar berishim kerak, Malfoy!<br>Bunday hodisadan so'ng, minora cho'qqisiga olib chiqadigan tik zina dunyodagi eng oson yo'lga o'xshab ketdi. Biroq tashqariga, tunning sovuq havosiga chiqqunga qadar bolalar ko'rinmas plashni echishga jur'at eta olmadilar. Echganlaridan so'ng esa yana erkin nafas olish imkonidan o'zlarini baxtiyor his etdilar. Germiona jiga raqsiga tusha boshladi.<br>- Malfoy jazolandi! Men hozir qo'shiq aytib yuboraman! (Jiga (ing. jig, ital. giga, fran. gigue) – britaniyaliklar, aniqroq aytganda irlandiyaliklar tushgan qadimiy raqs, keyinchalik fransiyaliklar orasida keng tarqaldi. Bugungi kunda irlandiyaliklar va shotlandiyaliklar orasida ommalashib ketgan)<br>- Yo'q-yo'q, Germiona, qo'shiq aytishning mavridi emas hozir, - shoshib qoldi Garri.<br>Malfoy borasida quvongan bolalar mehmon kutishmoqda. Savat ichiga qamalgan Norbert esa quturmoqda. Taxminan o'n daqiqa o'tgach, zimiston qa'ridan to'rtta supurgi chiqib keldi.<br>Charlining do'stlari quvnoq yigitlar ekan. Ular Norbertni to'rtovlon ko'tarib ketishlari uchun apil-tapil yasalgan havo abzalini ko'rsatishdi. Ajdar safarga hozirlangach, Garri bilan Germiona mehmonlar bilan qo'l berib xayrlashdi.<br>- Rahmat sizlarga! Katta rahmat! - degancha qoldi ikkovlon.<br>Nihoyat Norbert uchib ketdi... uchib ketdi... uchib ketdi.<br>Norbertdan qutulgan Garri bilan Germiona qo'lda ham, boshda ham engillik his etib, aylanma zinadan asta tushib kelishdi. Endi hech qanday ajdar yo'q, yolg'onchi bo'lib qolgan Malfoy jazolandi. Bunday baxtni nima buzishi mumkin. Endigina yo'lakka chiqishgan edi ham-ki, qorong'ilikdan Filch chiqib keldi.<br>- Xo'sh, xo'sh, - asta gapirdi u, - Nihoyat qo'lga tushdik.<br>Bolalar xursandlikdan ko'rinmas plashni yuqorida unutib qoldirishgan ekan.<br></p>

</div></main>

    <script src="../js/script.js"></script>
</body>
</html>