<!DOCTYPE html>
<html lang="uz">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>"MAN ETILGAN O'RMON"</title>
    <link rel="stylesheet" href="../css/styles.css">
</head>
<body class="light-mode text-medium">
  <div id="dynamicHeaderContainer">
    <!-- Bu boshqaruv panelini ochadigan kichik tugma (o'ng tomonda) -->
    <button id="headerToggleBtn" class="nav-btn">
        <!-- Menu (Gamburger) ikonkasi -->
        <svg xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><line x1="3" y1="12" x2="21" y2="12"></line><line x1="3" y1="6" x2="21" y2="6"></line><line x1="3" y1="18" x2="21" y2="18"></line></svg>
    </button>
    <!-- Kengayganda paydo bo'ladigan asosiy panel -->
    <div class="header-content">
        <!-- Chap guruh -->
        <div class="nav-group">
            <button class="nav-btn" id="prevBtn" title="Orqaga">
                <!-- Orqaga strelka -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><polyline points="15 18 9 12 15 6"></polyline></svg>
            </button>
            <button class="nav-btn" id="tocBtn" title="Mundarija">
                <!-- Mundarija (List) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M8 6h13M8 12h13M8 18h13M3 6h.01M3 12h.01M3 18h.01"></path></svg>
            </button>
        </div>
                <!-- Markaziy guruh -->
        <div class="nav-group">
            <button class="nav-btn" id="zoomOut" title="Shriftni kichraytirish">
                <!-- Zoom Out ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><circle cx="11" cy="11" r="8"></circle><line x1="21" y1="21" x2="16.65" y2="16.65"></line><line x1="8" y1="11" x2="14" y2="11"></line></svg>
            </button>
            <button class="nav-btn" id="alphabetBtn" title="Alifboni o'zgartirish">
                 <!-- Tarjima (Alphabet) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 22l4-12 4 12M6 16h4m5-11v11m2-11a4 4 0 0 1 0 8h-2m-3 3h5"></path></svg>
            </button>
            <button class="nav-btn" id="zoomIn" title="Shriftni kattalashtirish">
                <!-- Zoom In ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><circle cx="11" cy="11" r="8"></circle><line x1="21" y1="21" x2="16.65" y2="16.65"></line><line x1="11" y1="8" x2="11" y2="14"></line><line x1="8" y1="11" x2="14" y2="11"></line></svg>
            </button>
        </div>
                <!-- O'ng guruh -->
        <div class="nav-group">
		<div class="audio-controls-global">
                <button class="nav-btn" id="globalAudioPlayPauseBtn" title="Musiqani o'ynatish/to'xtatish">
                    <svg id="globalPlayIcon" xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round" class="feather feather-play"><polygon points="5 3 19 12 5 21 5 3"></polygon></svg>
                    <svg id="globalPauseIcon" xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round" class="feather feather-pause" style="display: none;"><rect x="6" y="4" width="4" height="16"></rect><rect x="14" y="4" width="4" height="16"></rect></svg>
                </button>
            </div>
		
		
            <button class="nav-btn" id="themeBtn" title="Rejimni o'zgartirish">
                <!-- Rejim (Palitra) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M12 2.69l5.66 5.66a8 8 0 1 1-11.31 0z"></path></svg>
            </button>
            <button class="nav-btn" id="nextBtn" title="Keyingi">
                <!-- Keyingi strelka -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><polyline points="9 18 15 12 9 6"></polyline></svg>
            </button>
            <button class="nav-btn" id="closeHeaderBtn" title="Yopish">
                <!-- Yopish (X) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><line x1="18" y1="6" x2="6" y2="18"></line><line x1="6" y1="6" x2="18" y2="18"></line></svg>
            </button>
        </div>
    </div>
</div>

    <main class="main-content">
        <div class="chapter-content">


<h1 align="center"><i style="color:#d85030;">Bob-15.</i>"MAN ETILGAN O'RMON" </h1>
<p>Bundan battar bo'lishi mumkin emas.<br>Filch qoidabuzar bolalarni professor Makgonagallning birinchi qavatda joylashgan xizmat xonasiga boshlab bordi. Bu erda ular biron og'iz so'z aytmay, qismatlariga bitilgan jazoni kutib o'tirishdi. Germiona sezilar-sezilmas qaltirab qoldi. Garrining miyasiga qandaydir uzrlar, vaj-bahonalar, o'zini oqlash uchun ro'kach qiladigan sabablar kelar edi-yu, biri ikkinchisidan tuturiqsiz chiqdi. Bu gal u ko'ngilsizlikdan qutulish yo'lini ko'rmadi. Bolalar juda ezilgan. Bunday ehtiyotsizlikka ular qanday yo'l qo'yishdi? Nima uchun ko'rinmas plashni minorada unutib qoldirishdi? Professor Makgonagall oldida o'zlarini oqlaydigan, tungi soatlarda maktab hududi va ayniqsa, astronomiya darsi o'tkazilayotgan vaqtdan tashqari paytda chiqish man etilgan minorada sandiroqlab yurish sababiga oydinlik kiritadigan biron-bir vaj-korson yo'q. Bularning bariga Norbert bilan ko'rinmas plash qo'shiladigan bo'lsa, bor bisotlarini yig'ishtirib, uyga ravona bo'lsa bo'laveradi.<br>Bundan battar bo'lishi mumkin emas degan xayolga borgan Garri bir oz adashibdi. Negaki, sal o'tib, xonaga o'zi bilan Nevillni ham qo'lga tushirgancha, professor Makgonagall kirib keldi.<br>- Garri! Men seni qidirib topib, ogohlantirmoqchi bo'lgan edim, - dedi Nevill sinfdoshlariga ko'zi tushishi bilan, - Malfoy seni tutib olishga urinayotganini eshitib qoldim. Uning gapiga qaraganda senda ajda...<br>Garri Nevillni mulohaza yuritmay gapirib qo'yishiga yo'l qo'ymaslik uchun umidsizlarcha boshini siltab qo'ydi. Biroq uning harakatini sezib qolgan professor Makgonagall bolalar qarshisiga kelib, ularga shunday qarab qo'ydi-ki, aftidan hozir u Norbertdan ham ko'ra ko'proq olov purkab yuboradigan odamga o'xshab ketdi.<br>- Sizlardan birortangiz bunday nojo'ya ishga qodir deyishsa, hech qachon bovar qilmagan bo'lar edim. Mister Filchning so'zlariga qaraganda, sizlar hozir, tungi soat birda, astronomiya minorasida yurgan ekansiz. Xatti-harakatlaringiz sababini tushuntirib bering, - vajohat-la talab qildi professor.<br>Germiona hayotida birinchi bor o'qituvchining savoliga javob bera olmaydigan o'quvchi holatiga tushib qolgan. U o'z shippaklariga termilgancha, haykalday qotib qoldi.<br>- Fikrimcha, bo'lgan hodisani o'zim sharhlab berishim mumkin, - dedi professor Makgonagall, - Buning uchun daho bo'lish shart emas. Sizlar tungi vaqtda yotog'idan chiqarib, ko'ngilsiz hodisaga ro'baru qilish maqsadida Drako Malfoyni ajdar bilan bog'liq ahmoqona gapga laqqa tushishga majbur qilgansizlar. Bunga erishgansizlar ham, negaki u qo'lga tushdi. Biroq ish shu darajaga borib etdiki, hatto bu gapni eshitgan do'stingiz Longbottom ham tuzoqqa tushib qoldi. Shundaymi?<br>Garri ruhan tushkunlikka tushgan Nevillning ko'ziga qarab, hozir aytilgan uydirma haqiqatdan ancha yiroq ekanligiga ishora qilishga urindi. Bechora Nevill hech ishi yurishmaydigan, xatti-harakatlari ham doimo qo'pol, nojo'ya bola. Do'stlarini raqib changalidan qutqarib qolish uchun tungi soatda nimalarni boshidan kechirganini Garri juda yaxshi tasavvur qiladi.<br>- Jahlimni chiqardingiz, - davom etdi professor Makgonagall, - Tunda, bir emas, ikki emas to'rt nafar o'quvchi uxlamay sandiroqlab yursa-ya! Misli ko'rilmagan holat! Siz haqingizda, miss Grenjer, men ijobiy fikrda edim. Sizga kelsak, mister Potter, «Griffindor»ga nisbatan hurmatingiz baland deb o'ylagan ekanman. Uchovingiz qattiq jazolanasiz. Ha-ha, mister Longbottom, shu jumladan siz ham. Bundan tashqari, men «Griffindor»dan ellik ball ayiraman.<br>- Ellik ball? - nafasi bo'g'ilib so'radi Garri.<br>Kvidish o'yinida qozonilgan g'alaba sharofati bilan «Griffindor» o'zining etakchilik mavqeidan ayrilib qoladigan bo'ldi.<br>- Har biringiz uchun ellik balldan, - keskin javob qaytardi badjahl professor uzun burnining kataklarini ishirib.<br>- Professor... iltimos...<br>- Siz bunday qila olmaysiz...<br>- Nima qila olaman-u, nima qila olmasligimni o'rgatyapsiz-mi Potter. Joyingizga borib yoting, hammangiz. Griffindorchilar aybi bilan hech qachon bunchalik uyatda qolib, qizarmagan edim.<br>Birdaniga bir yuz ellik ochko yo'qotgan «Griffindor» eng oxirgi o'ringa tushib qoldi. Kollejning maktab kubogini qo'lga kiritish umidi bir kechada puchga chiqdi. Garri xuddi hayoti xotimaga etganday his etdi o'zini. Endi nima qilish kerak? Gunohini qanday qilib yuvsa bo'ladi?<br>Garri tuni bilan mijja qoqmay chiqdi. Nevillning yostiqqa yuzini bosib uzoq ho'ngraganini eshitib yotdi-yu, qanday yupatishni bilmadi. Nevill ham Garri singari ertaga nima bo'lishini o'ylab, dahshatdan yig'layotgan bo'lsa kerak. Ularning qilmishidan xabardor bo'lgan griffindorchilar nima deyishadi?<br>Kollej erishgan ballarning umumiy miqdorini ko'rsatib turadigan katta qum soat yonidan ertasiga ertalab o'tgan griffindorchilar, dastlab, qandaydir xatolik degan fikrga borishdi. Axir bir kechaning o'zida bir yuz ellik ball yo'qotib bo'ladimi? Aqlga sig'maydi-ku! Sal o'tib yangilik tarqaldi. Ma'lum bo'lishicha, bu hech qanday xato emas, balki kvidish o'yinining ikki karra qahramoni Garri Potter va yana ikki nafar birinchi sinf o'quvchilarining qilmishi ekan.<br>Shu tariqa Garri bir onda hamma sidqidildan yoqtiradigan yoqimtoy boladan hamma nafratlanadigan yomon bolaga aylandi qoldi. Hattoki, ravenklochilar bilan xufflpuffchilar ham undan achchiqlanib yurishdi. Negaki, kubokning «Slizerin»dan tortib olinishini jamiki maktab istaydi. Qayoqqa bormasin o'quvchilar Garriga barmoq o'qtab, ochiqdan-ochiq haqorat qila boshlashdi. Slizerinchilar esa aksincha, uni gulduros qarsaklar bilan qarshi olishadigan va «Rahmat, Potter, yaxshiligingizni unutmaymiz!» deb ayyuhannos solishadigan bo'ldi.<br>Faqat Rongina uning tarafini oldi.<br>- Sabr qil Garri, ikki hafta o'tsin hammasi unut bo'lib ketadi. Fred bilan Jorj dastidan kollej ko'p ball yo'qotgan, biroq shunday bo'lishiga qaramay, ularni hamma yaxshi ko'radi.<br>- Ammo akalaring dastidan fakultet birdaniga bir yuz ellik ball yo'qotgani yo'q-ku, shunday emasmi? - ma'yus javob berdi Garri.<br>- M-m-m... Ha, shundaylikka shunday, - rozi bo'ldi Ron.<br>Yuzaga kelgan ishlar holatini tavba qilish yo'li bilan tuzatishga kirishishdan ma'ni bo'lmasa-da, Garri o'ziga o'zi, endi hech qachon birovning ishiga burun tiqmaslikka so'z berdi. Havaskor izquvar faoliyatiga chek qo'ydi. U shunday uyatda qoldiki, hatto Drevning yoniga borib, jamoani tark etish niyatini ma'lum qildi.<br>- Tark etasan? - gumburlab javob qaytardi u, - Xo'sh, bu ishingni nimasi yaxshi bo'ladi? O'yin o'ynab oz bo'lsa ham ball ishlab olishimiz mumkin. Kvidishni ham yig'ishtirib qo'yadigan bo'lsang, botqoqdan qanday chiqamiz?<br>Biroq kvidish ham taskin bermadi. Jamoa a'zolari Garri bilan gaplashmay qo'yishgan. Agar u haqda gapirish kerak bo'lsa, ismini aytmay «Sayyod» deyishmoqda.<br>Germiona bilan Nevillni ham jabr chetlab o'tmadi. Garri singari mashhur bo'lishmagani uchun ham, ular ko'p qiynalishmadi, albatta. Biroq ikkovi bilan ham hech kim gaplashmay qo'ygan. Germiona mashg'ulotlarda o'zining faolligini ko'rsatmay, boshini ham qilib olgancha o'tiradigan, amaliy ishlarni esa yolg'iz o'zi bajaradigan bo'lib qoldi.<br>Imtihonlar mavsumi yaqinlashayotgani Garrini quvontirdi. Ushbu sinovlarga tayyorgarlik jarayoni boshlaridan tashvish kechirayotgan bolalarga o'z muammolarini oz bo'lsa ham unutishga omil bo'ldi. Ron, Garri va Germiona faqat o'zaro muloqot qilishib, allamahalgacha shug'ullanishdi. Uchovlon murakkab damlamalarning tarkibini eslab qolishga harakat qilib, afsunlar-u, qarg'ishlar, eng muhim sehrgarlik kashfiyotlari va goblinlar qo'zg'olonlarining sanalarini yod olishdi.<br>Imtihonlarga bir hafta qolganida, Garrining o'ziga o'zi bergan so'zi, hech qachon birovning ishiga burun tiqmaslik va'dasi kutilmaganda sinovdan o'tdi. Yakka o'zi kutubxonadan qaytayotgan mahalda yo'lakning narigi boshidagi xonalardan birida kimning ming'irlayotgani qulog'iga chalindi. Xonaga yaqinroq borib, negadir duduqlanmay gapirayotgan professor Belkaning ovozini tanib qoldi.<br>- Yo'q-yo'q, keragi yo'q, iltimos...<br>Professorga kimdir do'q-po'pisa qildi. Garri asta-sekin xonaga yaqinroq bordi.<br>- Yaxshi, yaxshi... - eshitildi professor Belkaning yig'lamsirab gapirgan so'zlari.<br>Shundan so'ng, yuzining rangi oppoq, ho'ngrab yuborishga sal qolgan holatdagi Belka boshidagi sallasini to'g'rilagancha, shiddat bilan xonadan chiqib, shoshilgancha nari ketdi. U shunday ayanchli ahvolda ediki, hatto Garrini ko'rmay o'tdi. Bola, professor Belkaning qadamlari eshitilmay qolgach, xonaga bosh suqib qaradi. U erda hech kim yo'q, ammo xonaning narigi tomonidagi eshik qiya ochiq qolgan. Xona o'rtasiga etib borgan Garrining endi hech qachon birovning ishiga burun tiqmaslik ahdi esiga tushdi.<br>Garri, ikkinchi eshikdan Snegg chiqib ketgani, ahvoliga qaraganda Belka taslim bo'lgani yoki yana bir borgina tazyiq o'tkazilsa bas, ruhan sinishga tayyor bo'lib qolganiga anavi Falsafiy toshlarning o'n ikkitasini o'rtaga qo'yib garov bog'lashi mumkin. Bunga shubha yo'q.<br>Bola kutubxonaga qaytib bordi. U erda Germiona Ronning astronomiyaga oid bilimlarini sinovdan o'tkazib o'tiribdi. Garri hozirgina ko'rgan-eshitganlarini do'stlariga aytib berdi.<br>- Demak Snegg qabih maqsadiga erishibdi-da! - xulosa chiqardi Ron, - Agar Belka yovuzlik kuchlariga qarshi qaratilgan afsunga barham berishni Severusga aytib bergan bo'lsa...<br>- Biroq hali Momiqvoy bor-ku, - eslatib o'tdi Germiona.<br>- Ehtimol Snegg, Momiqvoyni aldab o'tish yo'lini Xagridsiz ham bilib olgandir, - dedi Ron, kitoblar bilan to'lib-toshgan tokchalarga imo qilib, - Uch boshli ulkan it yonidan bezarar o'tish yo'llari batafsil bayon etilgan biror-bir risola bo'lsa kerak bu erda. Nima qildik endi, Germiona?<br>Ronning sho'x ko'zlarida, yangi sarguzashtlarga tashnalikni yaqqol namoyon qilgan uchqun ko'rindi. Garri endigina og'iz juftlagan edi ham-ki, qo'yilgan savolga Germiona qat'iy javob qaytardi.<br>- Dambldorning huzuriga borishimiz darkor. Bu ishni allaqachon qilishimiz kerak edi. Agar o'zimiz mustaqil chora ko'radigan bo'lsak, endi maktabdan quvib yuborishlari muqarrar.<br>- Biroq qo'limizda hech qanday isbot-dalil yo'q, - dedi Garri, - So'zlarimizni tasdiqlashga esa quyon yurak Belkaning jur'ati etmaydi. Snegg o'lib qolsa ham, Xellouin kuni trollni qasrga kiritib yuborgani, hamma o'qituvchilar erto'laga, u esa uchinchi qavatga ravona bo'lganini tan olmaydi. Xo'sh, shundan so'ng, kimga ko'proq bovar qilishadi? Severusga-mi, bizgami? Uni ko'rgani ko'zimiz, otgani o'qimiz yo'qligi esa hech kimga sir emas. Shu bois, Dambldorning miyasiga keladigan eng birinchi o'y: «Sneggning ishdan haydalishi uchun bolalar rosa chiranishyapti» degan fikr bo'ladi. Filch bizga tarafdor bo'lmaydi. Maktabda o'quvchi soni qanchalik kam bo'lsa, u shunchalik o'zini baxtiyor his etadi. Snegg bilan Filch o'rtasidan qil o'tmasligi o'zingizga ma'lum. Budan tashqari, o'qituvchilar doirasida biz Falsafiy toshdan ham, Momiqvoydan ham bexabar ekanligimiz taxmin qilinadi. Shunday ekan, har bir so'zimizni uzoq tushuntirib, batafsil izohlab berishga to'g'ri kelishini unutmang.<br>Bu so'zlar Germionani to'la-to'kis qanoatlantirdi, biroq Ronning ko'ngli to'lmadi.<br>- Agar vaziyatni bir oz istihborot qilib ko'rsak-chi...<br>- Yo'q, - ifodasiz javob qaytardi Garri, - Bunday razvedka amallarini etarlidan ortiq bajarib yubordik.<br>U Yupiter sayyorasining xaritasini o'ziga tortib, go'yo uni diqqat bilan o'rganishga kirishib ketdi.<br>Ertasiga, nonushta vaqtida, Garri, Germiona va Nevill bir xil mazmunda xat olishdi:<br><br>Sizga nisbatan qo'llaniladigan jazo bugun kechki soat o'n birda ijro etiladi. Mister Filch sizlarni shu vaqtda vestibyulda qarshi oladi.<br>Professor Makgonagall.<br><br>Bir yuz ellik ball yo'qotilganidan hali o'ziga kelmay yurgan Garri, alohida mehnat jazosi ham qo'llanilishini unutib qo'ygan ekan. Germiona allaqanday bema'ni jazo tufayli imtihonga tayyorgarlik ko'rish uchun qimmatli vaqtni yo'qotishi haqida hozir shikoyat qila boshlaydi deb o'yladi Garri. Biroq o'zini mardlarcha tutgan qizaloq bir og'iz ham so'z aytmadi. Germiona ham, Garri kabi ushbu jazoni mutlaqo adolatli deb topdi.<br>Kechki soat o'n bir. Bolalar «Griffindor» mehmonxonasida Ron bilan xayrlashib, Nevillning qo'lidan ushlab olgancha, vestibyulga tushishdi. Filchning yonida turgan Malfoyni ko'rgan Garri Drakoga nisbatan ham jazo qo'llanilganligini esga oldi.<br>- Ortimdan yurlaring, - irilladi Filch, qo'lidagi fonusni yoqib, ko'cha tomon yo'l olgancha, - Ana endi maktabda joriy etilgan qoidalarni buzishdan oldin yaxshilab o'ylab ko'radigan bo'lishasan. Shundaymi? - u xusumat ila ko'zini g'ilaytladi, - Ha-ha... og'ir mehnat va qattiq og'riq eng yaxshi tarbiyachidir, agar fikrimni bilmoqchi bo'lsangiz. Muqaddam amal qilingan jazo tizimi bekor qilingani yaxshi bo'lmadi-da. Ming afsus. Aybdor deb topilgan o'quvchining qo'liga kishan solinib, bir-ikki kunga shiftga osib qo'yilar edi. Basharti o'sha tizim yana joriy etilib qolsa asqatadi, deb zanjirlarni saqlab qo'yganman. Ularni asrab-avaylab, ziyon etmasligi uchun vaqti-vaqti bilan moylab ham turibman. Ha, xo'p ajib zamonlar bo'lgan edi-ya. Qani, ortimdan yurlaring. Qochib qolishni xayollaringga ham keltirishma. Aks holda besh battar jazolanasan.<br>Ular qorong'i hovliga chiqishdi. Nevill hiqillab, Garri esa qo'llaniladigan jazo turi haqida o'ylab bordi. Ancha qattiq jazoga o'xshaydi, aks holda Filch o'zini bu qadar baxtiyor his etmagan bo'lar edi, xayoldan o'tkazdi Garri.<br>Oy to'lin bo'lgani bilan bulutlar to'sib qo'ygan. Shu bois bolalar zulmat ichra borishmoqda. Garri Xagridning derazalari yorishib turgan kulbasini ko'rdi. <br>- Kelayotgan sen-mi, Filch? - uzoqdan eshitildi uning ovozi, - Bo'l tez, vaqt bo'ldi.<br>Xagridning ovozini eshitgan Garrining ko'ngliga yorug'lik kirganday bo'ldi. Filch, o'z tabiati va kechirayotgan hayot tarzi tufayli ko'zi qorong'ilikda yaxshi ko'rishi bois, bolaning kayfiyati ko'tarilib ketganini payqab qoldi.<br>- Anavi qo'riqchi bilan maza qilib sayr qilaman deb o'ylasang, adashasan bola. Gapimning ma'nosini o'rmonga kirib chiqqaningdan so'ng tushunasan. Agar umuman u erdan sog'-salomat chiqsang, albatta.<br>Bu gapni eshitgan Nevill ingrab yubordi. <br>- O'rmonga? - turgan joyida serrayib qoldi Malfoy, - O'rmonga kirish mumkin emas. U erda har xil maxluq tusiga kiradiganlar bor.<br>Bu safar Malfoyning ovozida odatiy dimog'dorlik ohangi ham, loqaydlik ham sezilmadi. Drakoning gapini eshitgan Nevill Garrining korjomasini mahkam ushlab, bo'g'ilayotgan odamday ovoz chiqardi.<br>- Bunisi endi seni muammong, - javob qaytardi Filch, o'zining yovuz quvonchini oxirigacha to'kib-sochib, - O'sha maxluq haqida qilg'ilikni qilishga kirishishdan oldin o'ylash kerak edi.<br>Qorong'ilik qa'ridan Xagrid, uning ketidan esa So'yloqtish chiqib keldi. Xagridning qo'lida arbalet, elkasida o'qqa to'la sadoq ko'rindi.<br>- Nihoyat, - dedi u, - Yarim soatdan buyon kutaman-a. Garri, Germiona, ishlar joyidami?<br>- Ularning ko'ngliga qarashni bas qil, Xagrid, - sovuq muomala qildi Filch, - Ular bu erga, pirovardida, do'stona suhbat uchun emas, jazo o'tash uchun yuborilgan.<br>- Shuning uchun ham kech olib kelyapsan-mi ularni, a? Pand-nasihat o'qibsan-da? - dedi Xagrid qovog'ini uyib, - Ishingni bajarding-mi, tuyog'ingni shiqillat. Bu yog'i bilan ishing bo'lmasin. O'zim amallayman. <br>- Tong sahar qaytaman, - dedi Filch, - Ulardan qolgan parchalarni olib ketgani, - qo'shib qo'ydi u, razilona ohangda.<br>Filch o'girilib, qasr tomon yo'l oldi. Uning qo'lida siltanib borayotgan fonus uzoq vaqt ko'rinib turdi.<br>- Men o'rmonga kirmayman, - bayonot qildi Malfoy, Xagridga yuzlanib.<br>Drakoning ovozida vahima ohangi eshitildi.<br>- Agar «Xogvars»dagi o'qishingni davom ettirmoqchi bo'lsang, kirishingga to'g'ri keladi, - darg'azab javob qaytardi Xagrid, - U yog'ini bulg'atib qo'yishni eplaganingdan keyin, bu yog'iga javob berishni ham eplay bilgin-da.<br>- O'rmonga borish malaylar ishi! O'quvchilar zimmasiga bunday majburiyat yuklanmagan! Bizga biror-bir matnni ko'chirishga majbur qilishsa kerak deb o'ylagan edim! Agar dadam bilib qolsa bormi bizni nimalarga majbur qilishayotganini...<br>- «Xogvars»da joriy etilgan tartib shunaqa, bilsang agar, - baqirib berdi Xagrid, - Qarang-a, matn ko'chirish emish! Ma'nisi nima unaqangi jazoning?! Foydali ish qilish yoki «Xogvars»dan tuyoqni shiqillatishga to'g'ri keladi, tanla. Dadajoning seni maktabdan haydab yuborishlarini ma'qul deb topsa, marhamat, bor, lash-lushingni yig'ishtirib, tayyor bo'lib tur. Gapimni tushunding-mi? Jo'na!<br>Malfoy o'rnidan qilt etmadi. U Xagridning yuziga nafrat bilan tikilib turdi-da, bir ozdan so'ng erga qaradi.<br>- Shundoq bo'lsin, - dedi Xagrid, - Endi quloq soling, gap munday. Bugun qiladigan ishimiz nihoyatda xavfli. Shaxsan men hayotingizni xavf ostida qoldirishni mutlaqo istamayman. Qani bir daqiqaga bu yoqqa keling-chi.<br>Xagrid bolalarni o'rmon chetiga boshlab kelib, qo'lidagi fonusni baland ko'tardi. Fonusning xira nuri daraxtlarning qop-qora, yirik tanalari orasidan o'tib, ko'rinmay ketgan ilon-izi yo'lakni bazo'r yoritdi. O'rmon ichkarisiga qaragan bolalarning sochlari engil esgan shamoldan to'zg'ib ketdi.<br>- Diqqat bilan qarang, - gapini davom etdi Xagrid, - Erdagi ho' anavi kumush rang dog'ni ko'rdingiz-mi? Bu yakkashoh narval qoni. Uni kimdir yaralagan... Shu haftaning o'zida bu ikkinchi yaralangan narval. O'tgan chorshanba kuni bittasining jasadini topib olgan edim. Oldimizda turgan vazifa, ushbu yarador jonivorni qidirib topish. Topsak, ehtimol muqarrar o'limdan qutqarib qolishga ulgurarmiz.<br>- Agar narvalning qotili birinchi bo'lib bizni topib olsa-chi, unda nima bo'ladi? - so'radi Malfoy, qo'rquvini idora qila olmay.<br>- Agar menga yoki So'yloqtishga yaqin yursangiz, bu o'rmonda sizga ziyon etkazadigan hech narsa yo'q, - tinchlantirdi uni Xagrid, - Eng asosiysi, yo'lakda chiqib ketmay yuring. Xo'sh. Biz ikkita guruhga bo'linishimiz va jonivor izidan har tomon borishimiz kerak. Qonli iz hamma joyda bor. Narval kechadan buyon shu yaqin atrofda aylanib yuribdi.<br>- Men So'yloqtish bilan boraman, - tez bayonot qildi Malfoy, itning o'tkir tishlariga qarab.<br>- Yaxshi, - rozi bo'la qoldi Xagrid, - Faqat ogohlantirib qo'yishim kerak. So'loqtishning gavdasi molday kelgani bilan o'zi mushukdan ham battar qo'rqoq. Demak, Garri bilan Germiona men bilan borishadi, Drako bilan Nevill esa So'yloqtishga sherik bo'lishadi. Endi eng muhim gap. Narval kimga uchrasa, o'sha kishi yashil uchqun sachratadi, kelishdik-mi? Qani, sehrli tayoqchalaringni chiqarib mashq qilinglar-chi. Mana shunday. Barakalla. Agar kimga yordam kerak bo'lib qolsa, qizil uchqun sachratadi. Biz uni darhol izlab topamiz. Qisqasi ehtiyot bo'ling. Qani, olg'a!<br>O'rmonda zulmat va sukunat qaror topgan. Hech qancha yurmay, ular yo'l ayrilishiga etib kelishdi. Garri, Germiona va Xagrid chap tomon, Malfoy, Nevill va So'yloqtish esa o'ng tomonga, oyoq ostiga qarab jim ketishdi. Dam u yoq, dam bu yoqda daraxt shoxlari aro singib o'tgan Oy nuri xazon ustidagi narval qonini kumush-moviy tusda yaltiratib ko'rsatmoqda.<br>Garri Xagridning xavotir olayotganini sezdi.<br>- Ehtimol yakkashoh narvallarni afsun bilan boshqa tusga kirgan maxluq o'ldirayotgandir?<br>- Unday maxluq narvallarni bu qadar tez o'ldira olmaydi. Yakkashoh tutish oson ish emas. Narval tabiatida nihoyatda qudratli sehr kuchi bo'ladi. Men hayotimda hali yaralangan yakkashoh narvalni ko'rmaganman.<br>Ular yo'sin qoplagan katta to'nka yonidan o'tishayotganida suv ovozi eshitildi. Chamasi shu yaqin orada jilg'a oqib o'tadi, xayoldan o'tkazdi Garri. Ilon izi ketgan yo'lakning har er, har erida narval qoni ko'rinadi.<br>- Ishlar qalay, Germiona? - pichirlab hol so'radi Xagrid, - Jonivor shu darajada og'ir yaralangan ekan, o'rmon ichiga uzoq bora olmagan. Bu degani, biz uni yaqin orada... DARAXT ORTIGA BEKINING!<br>Xagrid daf'atan ikkala bolani katta qo'li bilan shartta changallab ko'tardi-da, tezlik bilan yo'lakdan olib chiqib, nihoyatda ulkan eman ortiga yashirib qo'ydi. Shundan so'ng, sadoqdan o'q olib, arbaletni o'qladi-da, qurolni ko'targancha, har qanday fursatda otishga hozirlandi. Uchovlon nafas yutib, atrofga quloq tutdi. Kimdir yoki nimadir yaqin orada quruq xazon tepalab o'tmoqda. Tovush tavsifidan xuddi kimningdir egnidagi uzun kiyim etagi xazonni engil supurib borayotganday eshitildi. Xagrid ko'zlarini qisib olib, yo'lak ketgan qorong'ilikka zo'r berib qaradi. Bir necha soniya o'tgach, ovoz tindi.<br>- O'zim ham shunday deb o'ylagan edim, - g'udulladi Xagrid, - Bu o'rmonda aslida bo'lmasligi kerak allanima bor.<br>- Afsun bilan boshqa tusga kirgan maxluq o'tdi-mi? - so'radi Garri.<br>- Yo'q, bu maxluq ham emas, yakkashoh narval ham emas, - javob berdi Xagrid, g'amgin ovoz bilan, - Xo'sh, ortimdan yuring. Faqat bu safar yanada hushyorroq bo'ling.<br>Ular sekin, atrofda sal bo'lsa ham eshitilgan tovushga diqqat bilan quloq solib borishdi. Birdan oldinda, torgina yalanglikda nimanidir sharpasi ko'rindi. Jonli sharpa ekanligi aniq.<br>- Kim u? - qichqirdi Xagrid, - Ko'rinish ber. Men qurollanganman!<br>Yalanglikka chiqqan odammi u yoki otmi, tushunib bo'lmadi. Beliga qadar uzun malla soch-soqol qo'ygan odam tanasi, belidan nari esa malla dumi erga tegishiga sal qolgan to'riq otning yaltirab turgan tanasi ko'rindi. Unga baqrayib, hayron qolgan Garri bilan Germionaning og'zi lang ochilib qoldi.<br>- Ha, senmisan, Ronan, ishlar qalay? - engil tortib so'radi Xagrid, qo'l berib salomlashgancha.<br>- Xayrli tun, Xagrid, - alik qaytardi Ronan, ma'yus ohangda, - Meni otmoqchimiding? <br>- Avvalambor ogohlik, Ronan, - dedi kulib Xagrid, arbaletni urib-silab, - Makoningiz bo'lmish ushbu o'rmonda allaqanday jirkanch narsa paydo bo'lib qolibdi. Ha, aytganday, tanishinglar, Garri Potter va Germiona Grenjer. Maktabimiz o'quvchilari. Bolalar, bu Ronan. Kentavr (Kentavr – yunon afsonalarida: yarmi odam, yarmi ot maxluq).<br>- Fahmladik, - javob qaytardi Germiona, ohistagina.<br>- Xayrli tun, - salom berdi Ronan, - O'quvchi deng. Xo'sh, nimani o'rgandingiz, maktabda?<br>- Em-m-m...<br>- Har sohadan bir shingil, - kamtarinlik-la javob qaytardi Germiona.<br>- Bir shingil? Har qalay, yo'qdan ko'ra bori yaxshi, - xo'rsindi Ronan, osmonga qaragancha boshini orqaga tashlab, - Mirrix bugun o'zgacha yarqirayapti.<br>- Rost aytasan, - javob qaytardi Xagrid osmonga qarab qo'yib, - Seni uchratganimiz yaxshi bo'ldi, Ronan. Shu atrofda yaralangan narval yuribdi, ko'rmading-mi uni?<br>Ronan javob qaytarishga shoshilmadi. U ko'zini bir bor bo'lsin, pirpiratmay uzoq vaqt osmonga qarab turdi-da, yana xo'rsinib qo'ydi.<br>- Eng birinchi qurbonlar doimo begunohlar bo'lgan, - dedi u, - Ilgaridan shunday bo'lib kelgan va bu qonuniyat shundayligicha, o'zgarmas qoladi.<br>- Ha, shunday, - e'tiroz bildirmadi Xagrid, - Sen biron-bir narsani ko'rmading-mi? G'ayrioddiy holatni payqamading-mi?<br>- Mirrix bugun o'zgacha yarqirayapti, - takrorladi Ronan, Xagridning betoqat nigohiga ahamiyat bermay, - G'ayrioddiy tarzda yarqirayapti.<br>- To'g'ri aytyapsan. Biroq men, erga yaqinroq g'ayrioddiy narsa haqida so'rayapman, - tushuntirish berdi Xagrid, - Demak sen hech narsa sezmading.<br>Ronan bu safar ham javob qaytarishga shoshilmadi.<br>- O'rmonda sirli narsalar juda ko'p, - dedi u, nihoyat.<br>Daraxtlar ortida eshitilgan tovush Xagridni yana qurol ko'tarishga majbur qildi. Qorong'ilik qa'ridan yana bitta, Ronanga nisbatan yanada yovvoyi qiyofaga ega, qora tanli qora soch kentavr ko'rindi.<br>- Salom, Beyn, - dedi Xagrid, - Ishlaring joyidami?<br>- Xayrli tun, Xagrid, sog'liging yashi bo'lsa kerak degan umiddaman.<br>- Soppa-sog'man. Quloq sol, Beyn. Hozirgina Ronandan so'rab turgan edim. So'nggi kunlarda biror-bir g'ayrioddiy narsani ko'rmading-mi? Kimdir yakkashoh narvalni yarador qilibdi, eshitmading-mi? <br>- Mirrix bugun o'zgacha yarqirayapti, - dedi Beyn osmonga qaragancha, Ronanning yoniga yaqinroq kelib.<br>- Xabarim bor, - dedi Xagrid, bir oz achchiq ohangda, - Xo'p, mayli. Agar birortangiz biror narsa ko'rib qolsangiz, menga xabar bering, yaxshimi? Biz esa yo'limizni davom etamiz.<br>Garri bilan Germiona Xagridning ortidan ergashib, ikkala kentavr daraxtlar orasida ko'rinmay qolgunga qadar elka orqali ortga qarab-qarab borishdi.<br>- Hech qachon, - dedi Xagrid endi ochiqchasiga g'azablanib, - Hech qachon bu ahmoq kentavrlardan to'g'ri javob olib bo'lmaydi. Tentak munajjimlar. Oydan yaqinroq ishlar ularni mutlaqo qiziqtirmaydi.<br>- Ular ko'pchilik-mi? - so'radi Germiona.<br>- Ha, oz emas... Umuman aytganda, bunday maxluqlar o'zlarini odamlardan chetga tortib yurishadi. Biroq men bilan bir oz laqillab olish uchun huzurimga kelib turishadi. Kentavr, men sizga aytsam... juda dono... hamma narsadan boxabar maxluq bo'ladi... faqat bilganlarini aytmaydi.<br>- Muqaddam eshitilgan tovush-chi, u ham kentavrmidi, nima deb o'ylaysan, Xagrid? - so'radi Garri.<br>- Tuyoq tovushiga o'xshatding-mi, o'sha tovushni? Yo'q. U tovush narval qotilining tovushi ekanligi aniq. Men bunday tovushni muqaddam eshitmaganman.<br>Ular zich o'sgan qora daraxtlar orasidan bazo'r o'tib borishdi. Garri yurgan yo'lida elka uzra orqaga qarab bordi. Nazarida ularni kimdir kuzatgancha, ta'qib qilib kelmoqda. Yonida arbalet bilan qurollangan Xagrid borligini o'ylagan bolaning ko'ngli bir oz taskin topdi. Ular navbatdagi muyulishdan o'tishlari bilan kutilmaganda Germiona Xagridning qo'lidan ushlab, o'rmonning narigi tomoniga imo qildi.<br>- Xagrid! Anavi tomonga qara! Qizil uchqun! Bolalar biron-bir falokatga yo'liqqanga o'xshaydi!<br>- Siz ikkalangiz shu erda kuting! - yugurgancha baqirdi Xagrid, - Yo'lakdan chiqib ketmang, men tez qaytaman!<br>Xagridning yosh qarag'aylarni sindirib, payhon qilib ketayotgani eshitilib turdi. Qo'rqib ketgan bolalar esa bir-biriga mo'ltillab tikilgancha qolishdi. Nihoyat to'polon tinib, qorong'ilik qa'rida sukunat cho'kdi. Faqat daraxt barglarining bosh uzra shildirashi eshitilmoqda.<br>- Ular yarador bo'lishmagandir, nima deb o'ylaysan? - so'radi Germiona.<br>- Agar Malfoy yaralangan bo'lsa, tupurdim unga. Ishqilib Nevillga biror kor-hol bo'lmasin... Axir bu ishga uni biz tortganmiz. <br>Daqiqalar juda uzoq cho'zildi. Ikkovlon quloqqa zo'r berib, shamolning sal bo'lsa ham ko'tarilishi, biror-bir novdaning tirsillashiga e'tibor berib turdi. Nima gap o'zi? Qani qolganlar?<br>Nihoyat, baland eshitilgan qars-qurs Xagrid yaqinlashayotganidan, uning ketidan esa to'rt muchali but-butun Malfoy, Nevill va So'yloqtish sudralib kelishayotganidan dalolat berdi. Xagridning jahli chiqqan. Bukur odam o'lganda tuzaladi, degan naql yana bir bor o'z tasdig'ini topibdi. Ma'lum bo'lishicha, Malfoy, o'zining jirkanch tabiatiga xos tarzda hazillashib, Nevillni qo'rqitish maqsadida, uning orqasiga kutilmaganda hamla qilibdi. Tabiiyki, Nevill, qo'rqib ketganidan siyib qo'yishiga sal qolib, qizil uchqun sachratib yuboribdi.<br>- O'rmonni boshlaringga ko'tarib, to'polonini chiqarib yubordingiz. Bunaqada ov baroridan kelarmidi? Xo'sh. Endi almashamiz. Nevill bilan Germiona men bilan qoladi. Garri, sen So'yloqtish bilan mana bu ahmoqqa boshchilik qilasan. Meni ma'zur sana, - qo'shimcha qildi Xagrid, Garrining qulog'iga shivirlab, - U seni qo'rqitishga jur'at eta olmaydi. Vazifani esa bajarmoq darkor.<br>Shu tariqa, Garri, o'zi, Malfoy va So'yloqtishdan iborat kichik guruhga bosh bo'lgancha, zulmat qa'riga kirib ketdi. Ular deyarli yarim soat o'rmon ichiga, yo'lak torayib, o'tib bo'lmas bo'lib qolgunga qadar kirib borishdi. Garrining nazarida bu erlardagi qon dog'lari, xuddi chelakdan sepilganday, nisbatan ko'p ko'rindi. Chamasi, jonivor joni og'riganidan o'zini har joyga urgancha, ancha tipirchilagan ko'rinadi. Qadimiy emanning bir-biriga qalin chirmashib ketgan shoxlari orasidan sal naridagi kichik bir sayhonlikni ko'rib qolgan Garri, Malfoyni to'xtatish uchun qo'lini yoniga uzatdi.<br>- To'xta, anavi tomonga qara.<br>Erda qandaydir oppoq narsa yaltirab ko'rindi. Bolalar asta yaqin borishdi.<br>Bu haqiqatan ham yakkashoh narval jasadi ekan. Garri hali hech qachon bunday go'zal va ayni paytda juda g'amgin manzarani ko'rmagan. Jonivor erga qanday yiqilgan bo'lsa, shunday qotib qolgan. Uning uzun, xushbichim oyoqlari yon tomonga g'alati uzatilgan. Chiroyli boshi esa qora xazon ustida yarqirab turibdi.<br>Garri yana bir qadam tashlashi bilan nam erda sirpanganda chiqadigan tovush turgan joyida qotib qolishga majbur qildi. Yalanglik chetidagi butalar qimirladi... Bir ozdan so'ng, zulmat ichidan ustiga qaytarma qalpoq tashlab olgan sharpa payt poylab chiqqan hayvon kabi namoyon bo'ldi. Uni ko'rgan Garri, Malfoy va So'yloqtish turgan joylarida toshday qotib qolishdi. Egniga plash tashlab olgan maxluq yakkashoh narval jasadiga yaqin kelib, jonivorning biqinidagi yara ustiga engashdi-da, qon yalay boshladi.<br>- AAAAAAAAA!<br>Malfoy jon-jahdi bilan qichqirgancha, qochib qoldi. So'yloqtish ham undan qolishmadi. Qaytarma qalpoq tashlab olgan maxluq esa boshini ko'tarib, Garrining ko'zlariga tik qaradi. Narval qoni uning jag'idan tomib turgani yaqqol ko'rindi. Shundan so'ng, shartta o'rnidan turdi-da, shiddat bilan bola tomon qadam bosdi. Bolakay qo'rqib ketganidan o'rnidan qilt eta olmadi.<br>Birdan Garrining boshiga nihoyatda qattiq og'riq kirdi. U hali hech qachon bunday og'riq sezmagan. Peshonasidagi chandiq go'yo o't olganday qizib ketdi. Og'riq va haroratdan ko'zi deyarli ko'rmay qolgan Garri chetga tisarildi. Bir payt orqa tomondan tuyoq tovushi eshitilib, nimadir elib keldi-da, bolaning ustidan sakrab o'tib, maxluqqa hamla qildi.<br>Peshonasidagi og'riq shu qadar kuchayib ketgan ediki, Garri tizzasi bilan erga cho'kkalab qoldi. Xuruj taxminan bir yoki ikki daqiqa davom etgach, barham topdi. Garri boshini ko'tara olganida, maxluq ko'rinmadi. Uning ro'parasida kentavr turibdi. Biroq bu kentavr Ronan ham, Beyn ham emas. Nisbatan yosh, sariq sochli, tanasi oq kentavr.<br>- Hech qaeringga shikast etmadi-mi? - so'radi u, oyoqqa turishga uringan Garriga ko'maklashib.<br>- Yo'q, shikast etmadi, rahmat. U nima edi?<br>Ko'zlari xira yoqutday moviy kentavr Garrini diqqat bilan ko'zdan kechirib chiqib, nigohi bolaning peshonasidagi qizarib ketgan chandiqda to'xtalib qoldi.<br>- Sen Pottermisan? - so'radi kentavr, - Yaxshisi Xagridning yoniga borganing ma'qul. Sutkaning tungi soatlarida bu o'rmon xavfsiz emas. Ayniqsa sen uchun. Ot minganmisan? Ustimga minib ol. Shunday qilsak, ish tezroq bitadi. Mening ismim Firense.<br>Firense oldingi oyog'iga tiz cho'kdi-da, ustiga chiqayotgan bolaga ko'maklashib yubordi. Sayhonlikning narigi tomonidan tuyoq tovushi eshitilib, butalar uzra sakrab o'tgan, terlagan biqinlari yaltirayotgan Ronan bilan Beyn ko'rindi.<br>- Firense! - qichqirib yubordi Beyn, - Ko'zlarimga ishonmayman! Ustingda odam o'tiribdi-mi?! Shu qadar tubanlashib ketding-mi? Xachirdan farqing qolmabdi-ku!<br>- Sen bu bolaning kimligini bilasanmi? - so'radi Firense, - Bu Garri Potter. U o'rmonni qanchalik tez tark etsa, shunchalik yaxshi bo'ladi.<br>- Unga nimalarni aytib berding? - o'shqirib so'radi Beyn, - Yodingda bo'lsin, Firense, biz Tangri irodasiga aralashmaslikka ont ichganmiz. Sayyoralar harakatidan yaqin orada nimalar sodir bo'lishini uqmading-mi?<br>- Ishonchim komilki, Firense faqat yaxshilik tilaydi, - dedi asabiy er tepsinib turgan Ronan, ma'yus ohangda.<br>- Yaxshilik tilaydi?! - orqa tuyoqlari blan shatta otdi g'azabi qaynagan Beyn, - Bu ishlarning bizga nima daxli bor? Kentavrlarga faqat bashorat qilingan ishlar daxl qiladi! Egarlangan eshak kabi yashash bizga buyurilmagan!<br>Firense kutilmaganda old oyoqlarini baland ko'tarib yubordi. Garri, qulab tushmasligi uchun uning elkasini mahkam ushlab qolishga bazo'r ulgurdi.<br>- Beyn, sen anavi yakkashoh narval qismatini ko'rmayapsan-mi? - g'azab-la qichqirdi u, - Nima maqsadda o'ldirilganini tushunmading-mi? Yoxud bu gapni sayyoralar sendan sir tutdi-mi? O'rmonimizga yashirinib olgan dushmanga qarshi men, kerak bo'lsa, odamlar bilan elkama-elka turib kurashaman.<br>Firense shartta burildi-da, sheriklarini tark etib, nari sakrab ketdi. Garri bor kuchi bilan uning elkasini ushlab oldi. Ular Ronan bilan Beynni ortda qoldirib, chakalakzorlar orasidan o'qday elib ketishdi.<br>Garri kentavrlar suhbatining ma'no-mazmunini mutlaqo tushunmadi.<br>- Nima sababdan Beyn bunchalik achchiqlandi, - so'radi u, - Siz nimadan qutqaryapsiz meni?<br>Firense yugurishdan to'xtab, asta odimlay ketdi-da, bolaga past osilgan shoxlarga ro'baru kelmaslik uchun bosh egib borishni tayinladi. Lekin, Garrining savoliga javob bermadi. Yo'l yurib borishar ekan, ikkalasining orasidagi sukunat uzoq cho'zildi. Firense gaplashishni istamayotgan bo'lsa kerak, xayoldan o'tkazdi Garri. Qalin chakalakzorlar orasiga kirgach, Firense taqqa to'xtadi.<br>- Garri Potter, yakkashoh narval qoni nima maqsadda qo'llanilishini bilasanmi?<br>- Yo'q, - javob qaytardi Garri, g'alati savoldan hayron bo'lib, - Sehrli damlamalar tayyorlash darsida biz faqat uning shohi va dum tuklaridan foydalanish haqida o'qiganmiz xolos.<br>- Negaki, yakkashoh narvalni o'ldirish nihoyatda og'ir jinoyat sanaladi, - dedi Firense, - Bunday yovuzlikka faqat bu dunyoda yo'qotadigan hech narsasi bo'lmagan, ammo hamma narsaga ega bo'lishni istagan kishigina qo'l urishi mumkin. Yakkashoh narval qoni halokat yoqasiga kelib qolgan holatda ham, omon qolishga imkon beradi...Lekin bunday mavqe nihoyatda qimmat turadi. Kishi o'zini shu tariqa asrab qolishi uchun narval kabi pokdomon, ojiz hayvonni shafqatsiz o'ldirib, qonini ichishi darkor. Lekin, narval qoni kishi labiga tegishi hamono, u kechiradigan hayotni hayot deb bo'lmaydi. Negaki endi u, umrining qolgan qismini qarg'ish va la'natlar tekkan maxluq kabi o'tkazadi.<br>Bola Firensening so'zlarini, oydin tunda kumush tus kasb etgan boshining orqasiga qaragancha, diqqat bilan tinglab o'tirdi.<br>- Kim ham bunday hayotga rozi bo'lib, mudhish jinoyatga qo'l urishi mumkin. Bir umr qarg'ish va la'natlar ostida yashab yurgandan ko'ra munosib o'lim afzal emasmi? - fikr bildirdi u.<br>- Mutlaqo haq gap gapirding, Garri, - dedi Firense, - Faqat kuch-qudrat va cheksiz hukm surish imkonini ato etib, boqiy umr hadya etadigan yana bir ichimlik iste'mol qilishning imkoni bo'lmasa, bu gap haq sanaladi. Bolakay, maktabing devorlari ayni damda nimani yashirib turganidan xabaring bormi?<br>- Falsafiy toshni! Gapingizni tushundim, Obi-Hayot haqida aytdingiz! Ammo kim bo'lishi mumkin o'sha kishi, hech idrok eta olmayapman.<br>- Nahotki sen uzoq yillardan buyon o'z qudrati va hukmini qaytarib olishni, buning uchun vaqti-soati kelishini sabrsiz kutib yurgan hech kimni bilmaysan?<br>Shu tob bolaning yuragini allaqanday ko'rinmas temir panja siqib olganday bo'ldi. Daraxt barglarining shitirlashi Xagridning, Garrini qidirib kelgan kuni, dengiz qoyasi ustidagi kulbada birinchi bor uchrashgan paytda aytgan so'zlarini yodga soldi: «Ba'zilar uni o'lganga chiqarishgan. Bo'lmag'ur gap! Kishi o'lishi uchun kam deganda odam bo'lishi kerak. U esa odam-podam emas edi. Ayrimlar uni shu atrofda kezib, qandaydir payt poylab yuribdi deyishadi».<br>- Aytmoqchisiz-ki, - dedi Garri, o'z fikrini dahshat-la gapirishga o'zini bazo'r majbur qilib, - Aytmoqchisiz-ki, bu Volde...<br>- Garri! Garri! Omonmisan, Garri?<br>Ularning yoniga Germiona yugurib keldi. Ketidan esa halloslagancha Xagrid yaqinlashdi.<br>- Ishlar joyida, - beixtiyor javob qaytardi Garri, gapirgan gapining ma'nosini o'zi tushunmay, - Xagrid, yakkashoh narval o'libdi. Jasadi ho' anavi erda, sayhonlikda yotibdi.<br>Xagrid yakkashoh narval jasadi yotgan sayhonlik tomon yo'l oldi.<br>- Shu erda men seni tark etaman, - dedi Firense, - Sen endi xavfsiz joydasan.<br>Garri uning belidan sirpanib tushdi.<br>- Omad senga Garri Potter, - tilak bildirdi Firense, - Sayyoralar harakatidagi ma'no-mazmun hatto kentavrlar tomonidan ham yanglish talqin qilingan holatlar bo'lib turgan. Umid qilamanki, hozir ayni shunday holat takrorlanmoqda.<br>U o'girilib, titrab turgan Garrini ortda qoldirgancha, vazmin yo'rtib ketdi.<br>Do'stlarining qaytishini kutib o'tirgan Ron kollejning umumiy mehmonxonasida uxlab qolgan ekan. Garri uni turtganida kvidish qoidasi buzilganligi to'g'risida allanarsa deb baqirib yubordi.<br>Uyg'ongach, Germiona bilan birgalikda Garrining o'rmonda bo'lib o'tgan hodisalar to'g'risidagi hikoyasini diqqat bilan tinglab o'tirdi.<br>Ko'rgan-bilganini kamin qarshisida u yoq, bu yoq yurib so'zlab berayotgan Garri haligacha titrab, bir joyda o'tira olmadi.<br>- Snegg toshni Voldemortning manfaatini ko'zlab o'g'irlamoqchi... Voldemort esa o'rmonda, o'z vaqti-soatini kutib yuribdi. Biz esa Severusning boyib ketish payiga tushganligi haqida yanglish xulosa chiqargan ekanmiz...<br>- Uning nomini talaffuz etishni bas qil! - dedi Ron, Voldemort eshitib qolishidan qo'rqib ketgancha, pichirlab.<br>- Firense meni qutqarib qoldi lekin u, bunday qilmasligi kerak ekan... - dedi Garri do'stining gapiga ahamiyat bermay, - Bundan xabar topgan Beynning darg'azab bo'lib ketganini ko'rsangiz edi... Gapiga qaraganda, sayyoralar harakatidan uqib olinadigan bashoratlarning vojib bo'lishiga aralashish mumkin emas emish... Beynning tanqidiy fikricha, men Voldemortning qo'lidan o'lim topishim, Firense esa bunga xalal bermasligi kerak ekan. O'ylayman-ki, buni ham ularga sitoralar ko'rsatib bergan.<br>- Uning nomini talaffuz etishni bas qilasanmi-yo'qmi! - vishilladi Ron.<br>- Endi men Sneggning Falsafiy toshni o'g'irlab chiqishini kutib o'tirishim qoldi, - iztirob chekib davom etdi Garri, - Shundan so'ng, Voldemort o'rmondan chiqib, meni asfalasofilinga ravona eta oladi... Xo'sh, bundan loaqal Beynning ko'ngli taskin topadi-ku, har qalay.<br>Germiona Garrining so'zlaridan dahshatga tushib ketayotgan bo'lsa-da, uni tinchlantirishga urinib ko'rdi.<br>- Garri, atrofdagi odamlar Dambldorga ishonadi. O'zing-Bilasan-Kim faqat Dambldordan hayiqadi. Dambldor yonimizda ekan O'zing-Bilasan-Kim senga tegishga jur'at eta olmaydi. Kentavrlarning bashorati har doim ham to'g'ri ekanligiga kim kafolat bera oladi? Bu axir fol ochish yoki astrologiyadan boshqa narsa emas-ku. Professor Makgonagallning aytishicha, bular afsungarlik fanlarining juda noaniq sohalari ekan (Astrologiya – ilmi nujum. Inson taqdiri va tarixiy hodisalar osmon jismlarining vaziyatiga bog'liq deb bilgan va yulduzlarga qarab fol ochish bilan shug'ullangan ta'limot).<br>Osmon yorisha boshladi. Bolalar esa hanuzgacha suhbat qurib o'tirishibdi. Shashtlari batamom barham topib, ovozlari xirillab qolgach, uxlagani ravona bo'lishdi. Biroq tungi sovg'alar oxiriga etmagan ekan.<br>Garri adyolini ochib, batartib taxlab qo'yilgan ko'rinmas plashi va unga qistirib qo'yilgan yozuvni topdi:<br><br>Har ehtimolga qarshi. Omon bo'l, Garri!<br></p>

</div></main>

    <script src="../js/script.js"></script>
</body>
</html>