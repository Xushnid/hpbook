<!DOCTYPE html>
<html lang="uz">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>"IKKI YuZLI ODAM" </title>
    <link rel="stylesheet" href="../css/styles.css">
</head>
<body class="light-mode text-medium">
  <div id="dynamicHeaderContainer">
    <!-- Bu boshqaruv panelini ochadigan kichik tugma (o'ng tomonda) -->
    <button id="headerToggleBtn" class="nav-btn">
        <!-- Menu (Gamburger) ikonkasi -->
        <svg xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><line x1="3" y1="12" x2="21" y2="12"></line><line x1="3" y1="6" x2="21" y2="6"></line><line x1="3" y1="18" x2="21" y2="18"></line></svg>
    </button>
    <!-- Kengayganda paydo bo'ladigan asosiy panel -->
    <div class="header-content">
        <!-- Chap guruh -->
        <div class="nav-group">
            <button class="nav-btn" id="prevBtn" title="Orqaga">
                <!-- Orqaga strelka -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><polyline points="15 18 9 12 15 6"></polyline></svg>
            </button>
            <button class="nav-btn" id="tocBtn" title="Mundarija">
                <!-- Mundarija (List) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M8 6h13M8 12h13M8 18h13M3 6h.01M3 12h.01M3 18h.01"></path></svg>
            </button>
        </div>
                <!-- Markaziy guruh -->
        <div class="nav-group">
            <button class="nav-btn" id="zoomOut" title="Shriftni kichraytirish">
                <!-- Zoom Out ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><circle cx="11" cy="11" r="8"></circle><line x1="21" y1="21" x2="16.65" y2="16.65"></line><line x1="8" y1="11" x2="14" y2="11"></line></svg>
            </button>
            <button class="nav-btn" id="alphabetBtn" title="Alifboni o'zgartirish">
                 <!-- Tarjima (Alphabet) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 22l4-12 4 12M6 16h4m5-11v11m2-11a4 4 0 0 1 0 8h-2m-3 3h5"></path></svg>
            </button>
            <button class="nav-btn" id="zoomIn" title="Shriftni kattalashtirish">
                <!-- Zoom In ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><circle cx="11" cy="11" r="8"></circle><line x1="21" y1="21" x2="16.65" y2="16.65"></line><line x1="11" y1="8" x2="11" y2="14"></line><line x1="8" y1="11" x2="14" y2="11"></line></svg>
            </button>
        </div>
                <!-- O'ng guruh -->
        <div class="nav-group">
		<div class="audio-controls-global">
                <button class="nav-btn" id="globalAudioPlayPauseBtn" title="Musiqani o'ynatish/to'xtatish">
                    <svg id="globalPlayIcon" xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round" class="feather feather-play"><polygon points="5 3 19 12 5 21 5 3"></polygon></svg>
                    <svg id="globalPauseIcon" xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round" class="feather feather-pause" style="display: none;"><rect x="6" y="4" width="4" height="16"></rect><rect x="14" y="4" width="4" height="16"></rect></svg>
                </button>
            </div>
		
		
            <button class="nav-btn" id="themeBtn" title="Rejimni o'zgartirish">
                <!-- Rejim (Palitra) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M12 2.69l5.66 5.66a8 8 0 1 1-11.31 0z"></path></svg>
            </button>
            <button class="nav-btn" id="nextBtn" title="Keyingi">
                <!-- Keyingi strelka -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><polyline points="9 18 15 12 9 6"></polyline></svg>
            </button>
            <button class="nav-btn" id="closeHeaderBtn" title="Yopish">
                <!-- Yopish (X) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><line x1="18" y1="6" x2="6" y2="18"></line><line x1="6" y1="6" x2="18" y2="18"></line></svg>
            </button>
        </div>
    </div>
</div>

    <main class="main-content">
        <div class="chapter-content">


<h1 align="center"><i style="color:#d85030;">Bob-17.</i>"IKKI YuZLI ODAM" </h1>
<p>Taajjub, xonada Belka turibdi.<br>- Siz! - hayron bo'ldi Garri.<br>Odatda, titrab turadigan yuzi endi titramay qo'ygan Belga bolaga qarab kulib qo'ydi.<br>- Men, - xotirjam javob qaytardi u, - Ikkalamizning shu erdagi uchrashuvimiz haqida o'ylab yurar edim doimo, Potter.<br>- Biroq o'ylashimcha, bu erda... Snegg...<br>- Severus-mi? - qahqahlab yubordi Belka.<br>Qahhaha ham Belkaning, odatda, asabiy, titroq kulgisiday emas, aksincha, juda qat'iy, sovuq yangradi.<br>- Nima ham deyman, - davom etdi Belka, - Sneggning rangi-ro'yi-yu, kepatasiga qaraganda chindan ham yovuz kishiga o'xshab ketadi, shunday emasmi? Go'yo yirik ko'rshapalak kabi doimo atrofimda parvona. Uning oldida m-m-menday, b-b-bechora d-d-duduq p-p-professor B-b-belkadan k-k-kim ham sh-sh-shubhalanar edi?<br>Garri o'z quloqlariga o'zi ishonmaydi. Bo'lishi mumkin emas. Bunday bo'lishi mumkin emas.<br>- Axir Snegg meni o'ldirish payida yurgan edi-ku!<br>- Yo'q, yo'q, yo'q. Seni o'ldirishga Snegg emas men uringanman. O'sha kvidish o'yinida do'sting miss Grenjer Sneggni yoqib yuborishga shu qadar oshiqib bordiki, hatto meni ham bexos turtib yuborib, nigohimni sendan uzib qo'ydi. Aks holda, yana ikki soniyadan so'ng, supurgidan qulatib, katta ko'chada bosib olingan qurbaqaga o'xshatib qo'ygan bo'lar edim seni. Snegg... Agar u men o'qiyotgan afsunga qarshi afsun o'qib o'tirmaganda, seni tinchitishga ko'p vaqt ketmas edi. O'sha kuni o'tirgan joyida seni joningni saqlash bilan band bo'lgan.<br>- Snegg meni hayotimni saqlab o'tirdi-mi?<br>- Albatta! - sovuq ohangda tasdiqladi Belka, - Nima deb o'ylaysan, nega endi Snegg dabdurustdan keyingi o'yinga hakamlik qilishga istak bildirib qoldi? Chunki u, ikkinchi bor urinishimga yo'l qo'ymaslik kerak deb o'ylagan o'zicha. Kulgili... Bunchalik tashvish chekmasa ham bo'lar edi. Dambldor bor joyda mening qudratim juda zaif... Qolgan o'qituvchilar orasida esa Snegg haqida noto'g'ri fikr shakllandi. Snegg griffindorchilar g'olib chiqishiga to'sqinlik qilmoqchi deb o'ylashdi... Bu esa o'z navbatida, uning obro'siga putur etkazdi... Eng asosiysi, shuncha vaqt-u, kuch behuda sarf etilgani bo'ldi. Axir bari-bir hozir o'ldiraman-ku seni.<br>Belka barmoqlarini shaqillatdi. Daf'atan havoda arqonlar paydo bo'lib, Garriga o'ralishdi-da, bolani turgan joyida harakatsizlantirib, mahkam bog'lab qo'ydi.<br>- Sen haddan ortiq qiziquvchian bolasan. Bunday kishilar xavfli sanalib, ularni tirik qoldirib bo'lmaydi. Xellouin kuni maktab bo'ylab sandiroqlab yurganini qarang-a! Fahmimcha, tosh qanday saqlanayotganini o'rganib chiqish uchun borganimni ko'rib qolgansan, a?<br>- O'sha kuni trollni qasrga kiritgan sizmidingiz?<br>- Albatta. Troll oviga qobiliyatim o'zgacha. Bu erga kirish yo'lagini qo'riqlagan bechora trollning ahvolini ko'rib, ishonch hosil qilgansan, deb o'ylayman? Baxtga qarshi, o'sha kuni hamma troll ketidan quvib yurganda, tentak Snegg, to'g'ri uchinchi qavatga yo'l oldi. U ancha vaqtdan buyon mendan shubhalanib yurgan. Mendan sal ertaroq harakat qildi... Oqibati nima bo'ldi? Troll seni bir yoqli qilmagani kamlik qilganday, anavi uch kallali ahmoq it ham Sneggning oyog'ini tuzuk-quruq tishlab, uzib olmadi! Hozir esa Potter, jim bo'l! Men mana bu ko'zguni yaxshilab o'rganib chiqishim darkor.<br>Garri professor Belkaning ortida nima turganini endi fahmladi. Ko'ngildagi orzular ko'zgusi shu erga yashirib qo'yilgan ekan.<br>- Toshni mana shu ko'zgu yordamida topish mumkin, - g'udulladi Belka, ko'zgu romini bir chetdan taqillatib chiqar ekan, o'zi bilan o'zi gaplashib, - Dambldordan yana nimani ham kutish mumkin... U hozir Londonda bo'lsa... Qaytib kelganida, men bu erlardan juda uzoqda bo'laman...<br>Belkaga xalal berish uchun uni gapga solib, xayolini ko'zgudan chalg'itish kerak, niyat qildi Garri.<br>- Men siz bilan Snegg ikkalangizni o'rmonda ko'rganman! - dedi u.<br>- To'g'ri, - istar-istamas javob qaytardi Belka, ko'zgu ortiga o'tib, - U menga ayb qo'yib, qanchalik haddan oshib ketganligimni bilishga urindi. Doimo mendan shubhalangani-shubhalangan. Meni qo'rqitish harakatini hech qo'ymadi-qo'ymadi. Go'yo hukmi zo'r uning. Bilmaydi-ki, lord Voldemort men tomonda!<br>Belka oldinga chiqib, ko'zguga tikilib qoldi.<br>- Men toshni ko'rib turibman... - dedi u, yana o'zi bilan o'zi gaplashib, - Uni Sohibga topshirayotganimni ham ko'ryapman... Biroq qani o'sha tosh?<br>Garri bor kuchini ishga solib, arqon changalidan xalos bo'lishga urindi-yu, kuchi etmadi. Nima qilganda ham, Belkani ko'zgudan chalg'itish kerak, xayoldan o'tkazdi u.<br>- Nazarimda, Snegg, mendan juda nafratlanadi.<br>- Haq gap. U chindan ham sendan nafratlanadi, - tasdiqladi Belka, - Nafratlanganda ham shunday nafratlanadiki, qo'yaverasan. Axir u «Xogvars»da otang bilan birga o'qigan. Bilarmiding? Ular bir-birini ko'rgani ko'zi, otgani o'qi yo'q edi. Shunga qaramay, seni o'ldirish, uning rejasiga kirmagan. Bu borada ko'ngling to'q bo'lsin.<br>- Bir necha kun oldin qaysidir sinf xonasida yig'laganingizni eshitgan bo'ldim. Nazarimda Snegg sizga do'q-po'pisa qilganday bo'ldi...<br>Birinchi bor qo'rquv hissi Belkaning yuzini burishtirib yubordi.<br>- Ba'zan, - dedi u, - Sohibning amrini bajarish menga juda qiyin kechadi. U buyuk sehrgar, men esa uning juda zaif quliman...<br>- Aytmoqchisiz-ki, sohibingiz o'sha xonada siz bilan birga bo'lgan?! - hayratlanib so'radi Garri.<br>- Men qaerda bo'lmay, u doimo men bilan, - xotirjam javob qaytardi Belka, - U bilan jahon bo'ylab sarguzasht qilib yurgan kezlarimda uchrashib, tanishganman. O'shanda men ezgulik va yovuzlik haqida kulgili tasavvurga ega g'o'r yigitcha bo'lgan edim. Lord Voldemort, ushbu tasavvurlar qanchalik bema'ni ekanligini yaxshilab tushuntirib qo'ydi. Bu dunyoda na ezgulik va na yovuzlik bo'ladi. Yagona haqiqat – mutlaq hokimiyatdir. Shundaylar borki hokimiyatga erishish uchun juda zaiflik qiladi... O'sha davrlardan e'tiboran men unga sadoqat-la, astoydil xizmat qilib kelmoqdaman. Garchi ko'p bor umidini puchga chiqarib, pand bergan bo'lsam-da. Buning uchun esa Sohib haqli ravishda meni jazolaydi, - birdan Belka seskanib ketdi, - Sohib xatolarni kechiradiganlardan emas. Falsafiy toshni «Gringotts»dan olib chiqishga muvaffaq bo'lmaganimda Sohib mendan juda qattiq ranjidi. Tabiiyki, meni jazolab... xatti-harakatlarimga ko'proq e'tibor qaratishga ahd qildi...<br>O'zi bilan o'zi gaplashayotgan Belkaning ovozi so'nib borib, nihoyat uni batamom o'chib qoldi. Garri Diagon xiyobonida o'tkazgan tug'ilgan kunini esladi. Shunchalik ovsar bo'ladimi bola degan, axir o'sha kuni «Teshik tosh»da professor Belka bilan ilk bor tanishib, qo'l berib salomlashgan edi-ku!<br>Belkaning so'kinishi eshitildi.<br>- Hech tushunmayman... Tosh ko'zguning ichidami, nima balo? Sindirib yuboraymikan uni?<br>Garri miyasini yashin tezligiday ishlata boshladi.<br>Hozir men toshni Belkadan oldin topishni istayman, xayoldan o'tkazdi u. Demak, agar men ko'zguga qaraydigan bo'lsam, toshni qidirib topganimni, ya'ni tosh qaerga yashiringanligini ko'raman! Biroq ko'zguga qay tarzda qarasam Belka sezib qolmas ekan?<br>U ko'zguning qarshisiga turish uchun chap tomon siljish va ayni paytda o'z niyatini Belkaga oshkor ettirib qo'ymaslikka urinib ko'rdi. Biroq arqonlar uning oyoqlarini nihoyatda mahkam siqib qo'ygan. Garri qoqilib ketib, erga qulab tushdi. Professor unga e'tibor ham qaratmadi. U hozir o'zi bilan o'zi gaplashmoqda.<br>- Bu la'nati ko'zguning siri nimada ekan, a? Qanday kor ko'rsatadi u? Yordam bering, Sohib!<br>Ushbu murojaatga javoban go'yo Belkaning o'zidan javob chiqqanini eshitgan Garri qattiq qo'rqib ketdi.<br>- Boladan foydalan... Boladan...<br>- Xo'p bo'ladi. <br>Belka keskin Garriga yuzlandi.<br>- Potter, bu yoqqa kel.<br>U qars urdi. Bolani mahkam siqib turgan arqonlar bo'shab, erda qoldi. Garri asta oyoqqa turdi.<br>- Bu yoqqa kel, - takror buyurdi Belka, - Ko'zguga qaragin-da, nimani ko'rganingni menga ayt.<br>Garri Belkaga yaqin keldi.<br>Yolg'on gapirish kerak, xayoldan o'tkazdi Garri, umidsiz ahvolga tushib, ko'zguga qarash kerak-da, biror-bir yolg'on to'qish kerak.<br>Belka Garriga yaqinroq kelib oldi. Garri salladan taralayotgan g'alati hidni his etdi. Ko'zini yumdi-da, ko'zguning qarshisiga kelib, ochdi.<br>Dastlab bola o'zining yuzi oqarib, qo'rqib ketgan aksini ko'rdi. Bir soniya o'tgach, aksi unga qarab kulib qo'ydi-da, qo'lini kissasiga solib, qonday qip-qizil toshni chiqarib ko'rsatdi. Shundan so'ng, aks ko'zini qisib qo'yib, toshni yana kissasiga soldi. Ayni shu paytda Garri o'zining haqiqiy kissasida allaqanday og'ir jism paydo bo'lganini sezib qoldi. Tushunib bo'lmas holatda u toshni qo'lga kiritdi.<br>- Xo'sh? - so'radi Belka sabrsizlik bilan, - Nimani ko'ryapsan?<br>- Dambldor bilan qo'l berib so'rashayotganimni ko'ryapman, - to'qidi Garri, - Men... men maktab kubogini qo'lga kiritibman.<br>Belka yana so'kindi.<br>- Yo'qol bu erdan, - o'shqirdi u.<br>Garri soni bilan toshni his etgancha, ko'zgudan nari ketdi. Qochishga urinib ko'ray-mi?<br>U besh qadam nari ketishga ulgurmay, Belkaning labi qimirlamayotgan bo'lsa-da, yana o'sha g'alati ovoz eshitildi.<br>- U yolg'on gapirdi... Bola yolg'on gapirdi...<br>- Potter, qayt! - qichqirdi Belka, - Rostini gapir, nimani ko'rgan eding?<br>- U bilan... yuzma-yuz gapirishga imkon yarat... - eshitildi yana o'sha ovoz.<br>- Sohib, siz hali juda zaifsiz!<br>- U bilan gaplashib qo'yishga... qurbim etadi...<br>Garri, xuddi yana Iblis to'riga tushib qolganday turgan joyida serrayib, tanasining birorta mushagini qimirlata olmay, qotib qoldi. Belka qo'lini ko'tarib, boshidagi sallasini echa boshladi. Nima bu? Salla erga tushgach, Belkaning kallasi kichkina bo'lib qoldi. Bir vaqt kalla, o'z o'qi atrofida burila boshladi.<br>Qichqirib yubormoqchi bo'lgan bolaning, dami chiqmay qoldi. Belkaning boshi orqasida bo'r kabi oppoq, ko'zlari qip-qizil, burun kataklari ilonnikiga o'xshash ikkinchi yuz ko'rindi. Garri hayoti davomida bunday jirkanch basharani hali ko'rmagan.<br>- Garri Potter... - vishilladi yuz.<br>Garri orqaga tisarilmoqchi bo'ldi-yu, oyoqlari itoat qilmadi.<br>- Ko'rding-mi, qay ahvolga tushib qolganligimni? - so'radi yuz, - Go'yo bir ko'lanka, arvohman... Faqat birovning tanasidagina yashay oladigan ahvoldaman... Xayriyatki, meni o'z tanasi va miyasiga kiritadiganlar doimo topiladi... So'nggi kunlarda yakkashoh narvalning qoni jonimga oro bo'ldi. O'rmonda sadoqatli Belka men uchun o'sha qonni ichganini ko'rding... Ana endi, Obi-Hayotga erishgach, o'z tanamni o'zim yarata olaman... Shunday ekan... Kissangga yashirgan toshni ber... <br>Demak u biladi. Garri oyog'ini yana his etgach, orqaga tisarildi.<br>- Ahmoqlik qilma, - darg'azab burishdi yuz, - Yaxshisi o'z hayotingni asrab, mening tarafdorlarim tomonga o't... Aks holda, boshingga ota-onang ko'rgan kunni solaman... Ular o'z o'limidan oldin uzoq shafqat so'rab, yalinib-yolvorishdi...<br>- YoLG'ON! - birdan qichqirib yubordi Garri.<br>Voldemort ko'rib turishi uchun Belka Garri tomon odimlab kelmoqda. <br>- Uni qarang-a... - vishilladi yuz, - Dovyuraklarni doimo hurmat qilib kelganman... Ha, yigitcha, tan olish kerakki, ota-onang mard kishilar bo'lishgan. Dastlab qahramonona kurashgan otangni halok qildim... Onang o'lishi shart emas edi... U seni himoya qildi... Agar uning o'limi zoe ketmasligini istasang toshni ber.<br>- HECh QAChON!<br>Garri lovullab yonib turgan eshik tomon sakradi. Shu topda Voldemort chiyillab yubordi.<br>- Ushla uni!<br>Keyingi fursatda Belka Garrining bilagidan tutib oldi. Bolaning peshonasidagi chandiq shu qadar og'riy boshladiki, go'yo boshi hozir ikki bo'linib ketadiganday. Garri ovozi boricha qichqirib, kurashdi. Taajjub, bola Belkaning changalidan oson qutuldi. Bosh og'rig'i bir oz engillashdi. U atrofga qarab, Belkani qidira ketdi. Belka og'riq azobidan bukchayib qolgan, barmoqlari Garrining ko'z o'ngida po'rsildoq bo'la boshladi. <br>- Ushla uni! UShLA UNI! - takror qichqirdi Voldemort.<br>Belka yana tashlandi. U Garrini erga yiqitgancha, ustiga chiqib, bo'ynidan bo'g'ib oldi. Boshi takror og'riganidan bola deyarli hech narsani ko'rmadi. Lekin Belka ham og'riq azobidan jon talashayotganini sezdi.<br>- Sohib, men uni tutib qololmayman, qo'llarim... qo'llarim... <br>Belka tizzalari bilan Garrini bosib olgancha, tomog'ini qo'yib yuborib, kaftlariga tikilib qoldi. Qo'lining teri qoplamasi kuyib, go'shti ko'rinib qolgan. <br>- Unday bo'lsa, tezroq o'ldir, vassalom, ahmoq!<br>Belka, ajal keltiradigan qarg'ish o'qish uchun qo'lini ko'targan paytda Garri g'ayriixtiyoriy ravishda buralib, raqib tizzalari ostidan chiqib oldida, uning yuzini mahkam ushlab oldi...<br>- AAAAAA!<br>Yuzi kuygan Belka dod-faryod qilgancha nari yumalab ketdi. Shundagina Garri o'z ustunligini idrok etdi. Belka Garrining tanasiga tegishi bilan chidab bo'lmas og'riq his etmoqda. Omon qolishning yagona yo'li – raqibni mahkam ushlab, qarg'ish o'qishga kuchi etmaydigan darajada azob berishdir.<br>Garri irg'ib turdi-da, Belkaning qo'llarini kuchi boricha mahkam ushlab oldi. Belka uvvos solib, Garrining qo'lidan xalos bo'lishga urindi. Bolaning peshonasidagi chandiq esa battar og'rib, ko'ziga hech narsa ko'rinmay qoldi. Shunday bo'lsa-da, Voldemortning: «O'LDIR UNI! O'LDIR UNI!» degan qichqiriqlari, yana kimningdir «Garri! Garri!» degan yig'isini eshitdi.<br>Garri Belkaning qo'llari bo'shab chiqqanini his etib, endi halok bo'lishi muqarrarligini sezdi. Nazarida u qandaydir tubsiz, qorong'i jarlikka tushib ketayotgan bo'ldi. U tobora pastlar... pastlar...<br>Boshi uzra allaqanday yaltiroq narsa uchib o'tganday bo'ldi. Axir bu Tilla chaqqon-ku! U koptokchani tutib olmoqchi bo'ldi-yu, biroq... qo'li nihoyatda og'irlik qildi.<br>Ko'zini pirpiratdi. Yaltiragan narsa hech qanaqangi Tilla chaqqon emas, yarim oy shakliga ega shisha ko'zoynak. Qiziq.<br>U yana ko'zini pirpiratdi. Xuddi bo'shliqdan chiqib kelganday, Albus Dambldorning kulib turgan yuzi unga qarab turibdi.<br>- Salom, Garri, - dedi Dambldor.<br>Garri unga bir oz tikilib turdi-da, birdan es-hushini yig'ib oldi.<br>- Ser! Tosh! Uning payiga tushgan aslida Belka ekan! Falsafiy tosh Belkada! Tezroq, ser...<br>- Tinchlan, qadrdonim. Sening ma'lumotlaring bir oz eskirib qodi, - muloyim ovoz-la bolani tinchlantirdi Dambldor, - Tosh Belkada emas.<br>- Kimda, ser? Men...<br>- Garri, tinchlan, iltimos. Aks xolda Pomfri xonim hozir meni quvib soladi bu erdan.<br>Garri yutinib qo'ydi-da, atrofga qarab, shifoxonada yotganini idrok etdi. U oppoq choyshablar to'shalgan karavotda yotibdi. Karavot yonida esa har xil shirinliklar tog'day uyub tashlangan.<br>- Do'stlar va seni qadrlovchi kishilardan sovg'a-salomlar, - tushuntirish berdi baxtdan yorishib turgan Dambldor, - Er ostida sen bilan professor Belka ikkalangizning o'rtalaringda bo'lib o'tgan hodisa qat'iy sir saqlanishi kerak. Shu bois ham, tabiiyki, bu sirdan butun maktab xabardor bo'lib, hamma o'z tasannosini ifoda etgani oshiqmoqda. Bilishimcha, do'stlaring mister Fred va mister Jorj senga unitaz qopqog'ini sovg'a qilishmoqchi va shubha yo'q-ki, shu tariqa seni ko'nglingni ko'tarib, ovuntirmoqchi bo'lishgan. Biroq Pomfri xonim bunday sovg'ani gigiena talablariga javob bermaydi deb topib, musodara qildi.<br>- Bu erda qachondan buyon yotibman?<br>- Atigi uch kun. Mister Ronald Uesli va miss Grenjer hushingga kelganingni eshitsa juda quvonib ketishadi. Ular sendan juda xavotir olishdi.<br>- Biroq ser, tosh...<br>- Tushunishim-cha, seni bu xayoldan chalg'itish oson kechmaydi. Xo'sh, tosh bo'lsa, tosh-da. Professor Belka uni sendan tortib olishga erisha olmadi. Negaki, men vaqtida kelib qolib, bunga yo'l qo'ymadim. Biroq ta'kidlab o'tish joizki, ishni o'zing uddalab qo'ygan ekansan.<br>- Siz kelib qoldingiz? Germiona yo'llagan boyqush shu qadar tez etib bordi-mi? <br>- Biz havoda uchrashdik. Londonga etib borishim bilan qaerdan kelgan bo'lsam, zudlik bilan o'sha erga qaytishim kerakligini darhol tushundim. Voqea joyiga o'z vaqtida etib kelib, professor Belkani sening ustingdan ajratib oldim.<br>- O'sha siz edingizmi.<br>- Kech qoldim deb qo'rqqan edim.<br>- Tosh uchun kurashishga kuchim deyarli qolmagan edi.<br>- Men tosh haqida emas, o'g'lim, sen haqingda gapirmoqdaman. Seni yo'qotib qo'ydim deb qo'rqdim. Falsafiy tosh masalasiga kelsak, u yo'q qilindi.<br>- Yo'q qilindi? - so'radi Garri, hech narsani tushunmay, - Do'stingiz, Nikolas Flamelga nima qiladi endi?<br>- Nikolasni bilasanmi? Demak sen hamma gapdan boxabar ekansan-da, a? - quvonch-la xitob qildi Dambldor, - Xo'sh, Nikolas ikkalamiz maslahatlashib, masalani ijobiy hal etdik.<br>- Endi u va uning rafiqasi bu hayotni tark etishadi-ku, shunday emasmi?<br>- O'z ishlarini tartibga keltirib olishlari uchun ularning ixtiyoridagi Obi-Hayot zaxirasi etarli. Keyin esa to'g'ri aytding, bu dunyoni tark etib ketishadi.<br>Garrining yuzida ifodalangan kuchli tahayyur Dambldorni kulishga majbur qildi.<br>- Ishonchim komilki, senday yosh yigitchaga bu so'zlar favqulodda ma'noda eshitiladi-yu, biroq o'lim, Nikolas bilan Perenella uchun uzundan uzoq cho'zilib ketgan kundan keyin kelgan tungi uyqudek gap. Pirovardida, o'lim, to'g'ri shakllangan ong uchun, yangi bir ajib sarguzasht. Shunday emas-mi? Agar bilsang, o'sha Falsafiy tosh u qadar qimmatli narsa emas. O'zing istagancha boylik va istagancha uzoq hayot! Buni har qanday kishi xohlaydi. Hamma balo shundaki, odamlar doimo o'zlarini halokat yoqasiga olib kelib qo'yadigan narsalar haqida orzu qilishadi.<br>Garri eshitayotgan gaplar mazmunini tushunib-tushunmay, ularga javob topa olmay yotdi. Dambldor esa shiftga qaragancha, kulib o'tiribdi.<br>- Ser? - nihoyat ovoz berdi Garri, - Bir narsa haqida o'ylanib qoldim... Aytaylik, endi tosh yo'q, Vold... ya'ni O'zingiz-Bilasiz-Kim...<br>- Uni Voldemort deb ayt, Garri. Hamma narsani o'z nomi bilan aytishga o'rgan. Muayyan narsaning nomidan qo'rqish, mavzuga nisbatan shakllangan qo'rquv hissini yanada kuchaytirib yuboradi.<br>- Xuddi shunday, ser. Endi Voldemort hayotga qaytishning boshqa yo'llarini qidiradi, shundaymi? U axir o'lmagan-ku, to'g'rimi?<br>- Yo'q, Garri, u o'lmadi. U haligacha tirik. O'ziga biron-bir yangi tana qidirib yurgan bo'lsa kerak... Gap shundaki, aniqroq aytiladigan bo'lsa, Voldemort chinakamiga tirik emas, shu bois ham uni rostakamiga o'ldirib bo'lmaydi. U, o'zing shohid bo'lding, Belkani o'limga mahkum etib, o'zi qochib qoldi. Voldemort na do'stlari va na dushmanlariga shafqat qiladi. O'sha xudbin faqat o'z maqsad va manfaatlarini ko'zlaydi xolos. Sen uning qaytishini noma'lum vaqtga kechga surib yuborgan bo'lsang-da, u, kelgusi noumid jangda ishtirok etishga istak bildirgan biror-bir kishini topadi va bu holat takrorlanaveradi. Ehtimol shu tariqa, u hech qachon o'z qudratiga qayta erisha olmas.<br>Garri bosh irg'idi, biroq bu harakati uning boshini aylantirib yubordi. <br>- Ser, ayrim narsalarni sizdan so'rab bilmoqchi edim, agar mumkin bo'lsa, albatta... Avvalambor, bir haqiqatni idrok etmoqchiman...<br>- Haqiqatni, - xo'rsindi Dambldor, - Haqiqat juda go'zal va ayni vaqtda nihoyatda dahshatli qudratga ega tushunchadir. Shunday ekan, u bilan nihoyatda ehtiyotkorona muomala qilmoq darkor. Ammo, sening savollaringga javob beraman, agar menda savolingni javobsiz qoldirishga jiddiy asos bo'lmasa, albatta. Demak, meni ma'zur sanashingga to'g'ri keladi. Tabiiyki, u holda ham, bu holda ham yolg'on gapirmayman, so'ra.<br>- Yaxshi... Voldemortning so'zlariga qaraganda u onamni o'ldirishni istamagan, biroq meni o'ldirgani to'sqinlik qilgani uchun ham halok qilishga majbur bo'lgan ekan. Nega endi o'shanda, Voldemort, menday chaqaloqni o'ldirishni istab qolgan?<br>- Ming afsus! - yanada chuqurroq xo'rsindi Dambldor, - Birinchi savolingni javobsiz qoldirishga majburman. Bugun emas. Hozir emas, Garri. Vaqti kelib buning sababini albatta bilib olasan... hozir esa ushbu o'y-fikrlarni miyangdan chiqarib tashla, o'g'lim. Bir oz ulg'aygach... Bilaman, bu gapni eshitish senga oson kechmaydi... Ushbu savol javobini eshitishga tayyor bo'lganingda, bor gapni bilib olasan.<br>Garri baslashish befoyda ekanligini tushundi.<br>- Nima uchun Belka menga qo'l tekkiza olmadi?<br>- Onang seni himoya qilib, halok bo'ldi. Bu dunyoda Voldemort va unga o'xshaganlar tushunib etmaydigan shunday bir tushuncha borki, o'g'lim, u ham bo'lsa, muhabbat. Onangning senga bo'lgan muhabbati va ushbu muhabbat kuchi o'z izini qoldirishi mumkinligini u hech idrok eta olmaydi. Bu iz peshonangdagi chandiq ham emas, biror-bir ko'zga ko'rinadigan boshqa alomat ham emas... Biroq biror-bir kishining senga bo'lgan muhabbati o'ta kuchli bo'lsa, u, vafotidan so'ng ham, o'z muhabbati ila seni himoya qilib boradi. Sening jamiki vujudingga onangning muhabbati singib ketgan. Shu bois ham o'z jon-u, tanini Voldemort bilan baham ko'rib, yuragi nafrat, hasrat va g'azabga to'lib-toshgan Belka senga qo'l tekkiza olmadi. Muhabbat kabi go'zal narsaga qo'l ko'tarish, uning uchun, tom ma'noda, o'lim bilan barobar bo'lib qoldi.<br>Dambldor kutilmaganda deraza tokchasiga qo'ngan qushchaga qiziqib qaradi. Paytdan foydalangan Garri choyshab chetiga ko'z yoshini artib oldi. <br>- Ko'rinmas plashni-chi, kim yubordi menga, xabaringiz yo'qmi? - so'radi o'zini idora qilib olgan bola.<br>- Ha, plashnimi... Shunday bir holat bo'ldiki, otang uni menga tashlab ketdi. Senga asqatadi deb o'yladim, - Dambldor ko'zini qisib qo'ydi, - Foydali buyum... O'z vaqtida otang o'sha plash yordamida oshxonadan kulcha o'g'irlab yurgan edi.<br>- Yana bir savol.<br>- Bos.<br>- Belkaning so'zlariga qaraganda, Snegg...<br>- Professor Snegg, Garri.<br>- Ha... Belkaning so'zlariga qaraganda, u, dadamdan nafratlangani uchun mendan ham nafratlanar ekan. Shu gap rostmi?<br>- Aytish joizki, ular chindan ham bir-biridan nafratlanishgan. Taxminan sen bilan Malfoy kabi. Bundan tashqari, otang shunday bir ish qilib qo'ygan ediki, Snegg uni kechirishga qurbi etmagan.<br>- Qanday ish ekan u?<br>- Otang Sneggning hayotini saqlab qolgan.<br>- Nima?<br>- Ha-ha... - tasdiqladi Dambldor o'ylanib qolib, - Inson tabiati naqadar mantiqsiz yaralgan! Qiziq, a? Professor Snegg otang oldida qarzdor ekanligiga bardosh bera olmaydi... Butun o'quv yili davomida u seni o'z tabiatiga xos tarzda himoya qilib yurganiga ishonchim komil. Shunday qilsa, o'z qarzidan xalos bo'lishiga ishonadi va otang haqidagi xotiralardan hazar qilib, nafratlangancha yashab o'tadi...<br>Garri, ushbu so'zlar ma'nosini idrok etishga urinib ko'rdi-yu, miyasida qon urilib, ortiq o'ylamaslikka majbur bo'ldi.<br>- Ser, yana bitta savol...<br>- Bittagina xolos-mi?<br>- Ko'zgu ichidagi tosh qanday qilib qo'limga tushib qoldi?<br>- Ha, mana bu yaxshi savol bo'ldi. Bu mening eng ajoyib g'oyalarimdan biri bo'lgan. Gap shu erda qolsin-u, men kamtarinlik qilmoqdaman. Hamma balo shundaki, Falsafiy toshni topmoqchi bo'lgan, tushunyapsan-mi, undan g'araz niyatda foydalanmoqchi bo'lgan emas, faqat topmoqchi bo'lgan kishigina, uni qo'lga kirita olishi mumkin edi. Aks holda kishi Ko'ngildagi orzular ko'zgusida oltin yasayotgan yoki Obi-Hayot ichayotgan o'z aksinigina ko'rishi mumkin. Ba'zan men o'zimdan o'zim qoyil qolib, o'zimni o'zim lol qoldiraman... Bas endi, bugunga etar. Yaxshisi mana bu shirinliklarga qara. Barcha ta'mlarni o'ziga mujassam etgan Berti Bott yong'oqlari ham bor ekan! Bolaligimda omadim yurishmay, qusuq ta'mli yong'oq tekkan. Shundan so'ng, ushbu shirinlikka bo'lgan qiziqishim so'ngan edi. Umid qilamanki, mana bu gulsapsar rangli yong'oqni esam, biror-bir mudhish ish bo'lmaydi-a?<br>U kulib qo'ydi-da, ayyor qiyofa bilan tilla-jigar rang yong'oqni og'ziga solib, tiqilib qolganday bo'ldi.<br>- Ming afsus! Quloq kiri!<br>Feldsher Pomfri xonim ko'rinishdan yoqimtoy bo'lgani bilan, juda talabchan ayol.<br>- Atigi besh daqiqa, - o'tinar edi Garri.<br>- Yo'q dedim-mi, yo'q.<br>- Professor Dambldorni kiritdingiz-ku...<br>- Ha kiritdim. Axir u direktor. Farqi katta. Sen dam olishing kerak.<br>- Men nima qilyapman? Dam olyapman-ku, yotibman va hokazo. Iltimos, Pomfri xonim.<br>- Xo'p, mayli, - taslim bo'ldi xonim, - Faqat besh daqiqa.<br>Pomfri xonim Ron bilan Germionani kiritdi.<br>- Garri!<br>Germiona o'zini Garriga otishga shay edi-yu, harakatini idora qilib oldi. Xayriyatki Garrining boshi hamon og'riyotgan ekan.<br>- O, Garri, biz qo'rqqan edik-ki, sen... Dambldor juda xavotir oldi.<br>- Butun maktabda duv-duv gap, - dedi Ron, - Aslida nima bo'ldi o'zi?<br>Ba'zan, haqiqatda bo'lib o'tgan voqealar, ushbu hodisalar haqida tarqalgan mish-mish gaplardan ham ko'ra sirli va maroqli eshitiladi. Garrining hikoyasi ayni shunday favqulodda holatlardan biri bo'ldi. Garri do'stlariga bo'lib o'tgan ishlarning hammasini birma-bir: Belka haqida ham, Ko'ngildagi orzular ko'zgusi haqida ham, Falsafiy tosh haqida ham, Voldemort haqida ham so'zlab berdi. Ron bilan Germiona esa o'zlarini juda yaxshi tinglovchilarday tutishdi. Ular hikoyaning kerakli joylarida oh urishdi. Belka boshidagi sallani echgan joyda esa Germiona baland ovozda xitob qilib yubordi.<br>- Demak, Falsafiy tosh endi yo'q, Flamel esa o'ladi! - xulosa chiqardi Ron. <br>- Men ham Dambldorga shu savolni berdim. U menga, nima degan edi? Ha, esladim: «o'lim, to'g'ri shakllangan ong uchun, yangi bir ajib sarguzasht» dedi.<br>- Qariyaning tomi joyida emasligini sizlarga doim ta'kidlab kelganman, mana isboti, - dedi Ron, dono qiyofa yasab.<br>Ron o'zi fikr yuritgan qahramonlarning barisi ana shunday telba ekanligi o'ziga xush kelishi ayon bilinib turibdi.<br>- Sizlarga nima qildi, - so'radi Garri.<br>- Men qirmizi olovdan sog'-salomat o'tib, ortga qaytib chiqdim. So'ng, Ronni hushiga keltirdim. Buning uchun ancha vaqt kerak bo'ldi. Shundan so'ng, Dambldorga xabar etkazish uchun boyqushxona tomon yugurdik. Ammo ulgurmadik. O'zi vestibyulda turgan va bor gapdan xabardor ekan. Bizni ko'rgach: «Garri uning ketidan kirib ketdi-mi?», - deb so'ragancha, uchinchi qavat tomon yugurdi.<br>- Nima deb o'ylaysan, sen ayni shunday ish tutishingni Dambldor bilganmi-yo'qmi? - so'radi Ron, - Bilib turib senga ko'rinmas plashni yuborganmi?<br>- Bo'lishi mumkin emas, - baqirib yubordi Germiona, - Bilib turib tek qo'yib bergan bo'lsa, dahshat. Axir sen halok bo'lishing mumkin edi-ku.<br>- Yo'q, dahshat emas, - o'ylanib gapirdi Garri, - Dambldor chindan ham g'alati odam. Nazarimda u menga imkon berdi. Fikrimcha, qariya bu erda bo'layotgan barcha gaplardan boxabar bo'lib boradi, tushunyapsiz-mi? Bilishimcha, u siz bilan bizning rejalarimizni fahmlab yurgan. Bizni to'xtatib qolish o'rniga hayotiy tajribamizni boyitishga ahd qilgan va zaruriy fursatda yordamga kelgan. Ko'ngildagi orzular qanday kor berishini bilib olishim ham tasodif emas deb o'ylayman. Bunga Dambldorning o'zi imkon yaratib bergan. Fahmimcha, Voldemort bilan yuzma-yuz kelishimga haqli ekanligimni u to'g'ri deb topgan, agar men...<br>- Aytdim-ku, tomi joyida emas uni deb, - viqor-la ta'kidladi Ron, - Quloq sol, ertaga, o'quv yili tugallanganligi munosabati bilan o'tkaziladigan ziyofatga sen albatta chiqishing kerak. Maktab kubogini eng ko'p ball to'plagan slizerinchilar olishadi albatta. So'nggi o'yinda ishtirok etmaganing uchun «Ravenklo» kvidish jamoamizni pachoq qilib tashladi. Hech qisi yo'q, ammo mazali taomlarni eb to'yish huquqimiz daxlsiz qolgan.<br>Ayni shu fursatda Pomfri xonim otilib kirdi.<br>- O'n besh daqiqadan buyon o'tiribsiz. Bo'ldi, jo'nang bu erdan, KETING!<br><br>***<br>Garri to'yib uxlab olgach, ertalab o'zini yaxshi his etdi.<br>- Men bayram tantanalariga bormoqchiman, - dedi u, Pomfri xonim stol ustidagi shirinliklarning ko'p sonli qutilarini to'g'rilash bilan mashg'ul bo'layotganida, - Borsam bo'ladimi?<br>- Professor Dambldorning fikricha, senga, bayram tantanalarida ishtirok etishga ruxsat berish kerak emish, - javob qaytardi lablarini mahkam qisib olgan Pomfri xonim, go'yo Dambldor bunday tadbirda ishtirok etishi bola uchun qanchalik xavfli ekanligini o'ziga tasavvur eta olmayapti degan fikrni aytishdan o'zini bazo'r tiyib olganday, - Bundan tashqari, seni ko'rgani mehmon kelgan.<br>- Zo'r-ku, - xursand bo'ldi Garri, - Kim ekan?<br>Ushbu so'zlar aytilayotganida xonaga, yonbosh tomoni bilan eshikdan bazo'r sig'ib o'tgan Xagrid kirib keldi. Odatdagiday, xona ichida u, joiz bo'lmagan darajada yirik ko'rindi. Davangir Garrining yoniga o'tirib, bola tomon bir qarab qo'ydi-da, kutilmaganda ho'ngrab yubordi.<br>- Jin ursin, hammasiga men aybdorman! - piqilladi u, - Momiqvoyni aldab o'tishni o'zim aytib beribman! O'zim! Bilmagan narsasi shu qolgan ekan. Uni ham o'z og'zim bilan gullab qo'yibman! Sen o'lib qolishing mumkin edi-ku! Ajdar tuxumining evaziga-ya! Naqadar ahmoq ekanman! Endi hayotda og'zimga olmaganim bo'lsin, o'sha la'nati ichkilikni! Meni Maglistonga quvib solish kerak!<br>- Xagrid! - xitob qilib yubordi Garri, maktab qorovulining g'am-anduhdan titrab yig'layotgani va yirik ko'z yoshlari soqollarini yuvib tushayotganini ko'rib, - Xagrid, u bari-bir bilib olar edi. Axir bu Voldemort-ku! Sen aytmasang ham bilib olgan bo'lar edi.<br>- Sen o'lib qolishing mumkin edi-ku! - ho'ngrashini qo'ymadi Xagrid, - Uning ismini talaffuz...<br>- VOLDEMORT! - qichqirib yubordi Garri, Xagridni dahshatga solgancha, ho'ngrashdan to'xtatib, - Men u bilan yaxshi tanishib olganman va shu bois ham nomini talaffuz etishga jur'at eta olaman. Iltimos, tinchlan, Xagrid. Biz Falsafiy toshni dushmanga berib qo'ymadik. U yo'q qilindi va endi Voldemort uni o'g'irlay olmaydi. Mening shokobaqalarim juda ko'p. Ulardan birini ol-da, tinchlan.<br>Xagrid o'zining katta burnini yirik kafti bilan artib oldi.<br>- Ha, aytganday. Senga sovg'a olib kelgan edim.<br>- Taka go'shtidan tayyorlangan sendvich bo'lmasa kerak, deb umid qilaman, - xavotirlandi Garri.<br>Xagrid, nihoyat kulimsirab qo'ydi.<br>- Dambldor meni ishdan haydab yuborish o'rniga... Mayli, buning ahamiyati yo'q. Mana bu ishni oxirigacha etkazishim uchun dam olish kuni bergan edi. Mana, bu senga.<br>Xagrid kissasidan charm muqovali chiroyli kitobcha chiqarib, bolaga uzatdi. Garri uni qiziqib ochdi. Ichida sehrli fotosuratlar bor ekan. Har bir sahifada Garrining ota-onasi kulib havoyi o'pich yo'llamoqda.<br>- Ota-onangning sinfdoshlariga boyqushlar yo'lladim. Kimda qanday fotosurat bo'lsa, yuborishini so'radim... Senda birorta ham yo'q-ku... Yoqdi-mi?<br>Garri javob bera olmadi. Bolaning ahvolini tushungan Xagrid xafa bo'lmadi.<br>Garri pastga, bayram ziyofatiga oxirgi bo'lib tushdi. Pasientning ahvolini «so'nggi bor» tekshirib, ishlar joyida ekanligiga ishonch hosil qilingancha, ivirsigan Pomfri xonim uni ushlab qoldi (Pasient – shifokor ixtiyoridagi bemor).<br>Etti yildan buyon maktab kubogini qo'lda saqlab qolayotgan «Slizerin» fakultetining timsollari bo'lmish yashil va kumush ranglar bilan bezatilgan Katta Zal Garri kirib kelganda odamga to'lib bo'lgan ekan. Mo''tabar Stol ortidagi devorga «Slizerin» ilonining tasviri tushirilgan katta bayroq tortilgan.<br>Garri kirib kelishi bilan Katta Zalga sukunat cho'kdi. Fursat o'tgach, hamma yana o'zi bilan o'zi ovora bo'lib, jonli suhbat davom etdi. Bola «Griffindor» stoliga yaqin kelib, do'stlari Ron bilan Germionaning o'rtasiga joylashib oldi. Ayni paytda uni yana bir bor, sog'-salomat ko'rish uchun hamma qalqib, oyoqqa turib olgani, arvohlarning hammasi birma-bir ustidan uchib o'tganiga e'tibor qaratmadi.<br>Xayriyatki ikki daqiqadan so'ng kirib kelgan Dambldor Garrini bunday noqulay holatdan xalos etdi. G'ovur-g'uvur bosildi.<br>- Mana, oradan yana bir yil o'tdi! - quvonch-la so'z boshladi Dambldor, - Sizlarga esa mazali taomlarga tish sanchishdan oldin, menday aqli noqis qariyaning vati-kuti gaplariga quloq tutib, sabr qilishga to'g'ri keladi. Qanaqangi yil bo'ldi, o'tgan yil?! Umid qilamanki, boshlaringiz o'quv yili davomida tasarruf etilgan bilimlardan yanada og'irlashib ketdi... Ushbu bilimlarni miyangizdan bitta qo'ymay, oxirgacha qoqib chiqarib yuborishingiz uchun esa oldinda butun bir yoz turibdi.<br>Dambldor bir oz kulimsiragancha, o'ylanib turdi-da, gapini davom etdi.<br>- Hozir, fahmimcha, hamma, maktab kubogi topshirilishini kutmoqda. To'plangan ballar quyidagicha taqsimlandi: to'rtinchi o'rinda «Griffindor», uch yuz o'n ikki ball; uchinchi o'rinda «Xufflpuff», uch yuz ellik ikki ball; «Ravenklo» bu yil to'rt yuz yigirma olti ball to'plashga muvaffaq bo'ldi va nihoyat birinchi o'rinda, «Slizerin», to'rt yuz etmish ikki ball.<br>«Slizerin» stoli atrofida qarsaklar va baqir-chaqirlar yangradi. Garrining nigohi qo'lidagi kumush bokalni stolga urayotgan Drako Malfoyga tushdi. Qanday jirkanch qiliq.<br>- Juda soz, juda yaxshi «Slizerin», - maqtab qo'ydi Dambldor, - Biroq bo'lib o'tgan so'nggi voqealarni inobatga olishimiz zarur.<br>Katta Zaldagi tovushlar o'chdi. Slizerinchilarning yuzidagi kulgi shu zahoti so'ndi.<br>- Diqqat! - dedi Dambldor, - Menda, ballarning muayyan miqdori qolib ketgan bo'lib, ularni, ko'rsatgan xizmatlari uchun, o'z egalariga topshirishim kerak. Kimdan boshlasam ekan... Xo'sh... Avvalambor, mister Ronald Uesliga... <br>Ronning yuziga qon yugurib, pishib o'tib ketgan rediskaday qizarib ketdi.<br>- ... maktab dargohida ko'p yillardan buyon birinchi bor yuksak mahorat ila g'alaba qozonilgan shaxmat o'yini uchun «Griffindor»ga ellik ball qo'shaman.<br>«Griffindor» stoli atrofida Katta Zalning sehrlangan shifti tomon qaratilgan shunday qichqiriqlar eshitildiki, hatto sitoralar titrab ketdi. Persi yonida o'tirgan sinfboshilarga faxr-la maqtanib qichqirdi.<br>- Bu mening ukam, eshityapsiz-mi, bu mening kenja ukam! Yo'q, siz fahmladingiz-mi! Axir ukam, kimsan – Makgonagallning shaxmat taxtasi ustida g'alaba qozondi.<br>Nihoyat hayajonlar bir oz bosildi.<br>- Ikkinchidan, sovuq mantig'i qizib yonayotgan olovdan ustun kelgan miss Germiona Grenjerga... «Griffindor»ga yana ellik ball qo'shaman.<br>Germiona kafti bilan yuzini bekitib oldi. Garrining nazarida u yig'lab yuborganday bo'ldi. Baqir-chaqir qilayotgan griffindorchilar aql-hushini yo'qotib qo'yishlariga oz qoldi. Axir ular kutilmaganda yuz ballga ko'tarilib ketishdi-ku.<br>- Uchinchidan... mister Garri Potterga, - davom etdi Dambldor, Katta Zalga sukunat cho'ktirgach, - Uning vazminligi va misli ko'rilmagan jasorati uchun «Griffindor»ga oltmish ball qo'shaman. <br>Garrining sharafiga yangragan gulduros olqishlar quloqni kar qilib yuborganday bo'ldi. Zo'r berib chinqirishlar orasida hisoblash qobiliyatini yo'qotmaganlar «Griffindor» xuddi «Slizerin» kabi to'rt yuz etmish ikki ball to'plaganini tushunib etishdi. Ular endi kubokni teng baham ko'radilar. Agar Dambldor Garriga atigi bir ball ko'proq qo'shganda edi...<br>Dambldor qo'lini ko'tardi. Katta Zalda asta-sekin jimlik qaror topdi.<br>- Mardlik va jasoratning ko'rinishi ko'p, janoblar, - dedi Dambldor kulib, - Shubha yo'q-ki, dushmanga qarshi kurashga ko'tarilish uchun kishi nihoyatda botir bo'lishi darkor. Biroq o'z do'stlariga qarshi chiqish uchun ham kishiga anchagina kuch va shijoat kerak bo'ladi. Shunday ekan, men mister Nevill Longbottomni o'n ball bilan taqdirlayman.<br>«Griffindor» stolidan eshitilgan olqishlar shu qadar kuchli eshitildiki, agar kimdir ayni shu fursatda tashqarida bo'lganida Katta Zal portlab ketdi degan xayolga borishi muqarrar edi. Garri, Ron va Germiona qichqirib, zavqlangancha hamma bilan teng sapchib turishdi. O'z kollejiga yil davomida hali birorta bo'lsin ball keltirmagan, serrayib, rangi oqargan bechora Nevill esa uni quchoqlashga tashlangan bolalar ostida qolib ketdi. Haligacha ayyuhannos solayotgan Garri Ronning qovurg'asiga turtib, Malfoy tomon imo qildi. Esankirab qolgan Drakoning qiyofasi to'liq Tana-bint afsuni qo'llanilgan holatdan ham besh battar edi.<br>«Xufflpuff» ham, «Ravenklo» ham «Slizerin»ning qulaganidan sevinib, «Griffindor» bilan teppa-teng tantana qildi.<br>- Bu esa o'z navbatida, - misli ko'rilmagan shovqin surondan ham baland ovoz bilan qichqirdi Dambldor, - Katta Zal manzarasini bir oz o'zgartirishimiz kerakligini anglatadi.<br>Ushbu so'zlarni qichqirgan Dambldor qars urdi. Bir soniya ichida Katta Zaldagi yashil rang qirmizi tusga, kumush tus esa tilla rangga almashdi. «Slizerin»ning timsoli bo'lmish ulkan ilon gum bo'lib, uning o'rnini «Griffindor»ning timsoli – qudratli sher egalladi.<br>Snegg zo'rma-zo'raki, g'ayritabiiy jilmayish yasagancha, professor Makgonagallning qo'lini siqib qo'ygach, nigohini Garriga qaratdi. Severusning munosabati zig'irday bo'lsa ham, o'zgarmaganini bola darhol sezdi.<br>Maktab hayoti shiddat bilan o'z iziga tushganday bo'ldi go'yo. Kelasi yil ishlari «Xogvars»da bo'lishi mumkin bo'lgan darajada joyida bo'lishiga umid bog'lasa bo'ladi.<br>Garri uchun bu bayram hayotidagi eng zo'r bayram bo'ldi. Zero bu bayram kvidish o'yinida qozongan g'alabasidan ham, Rojdestvo bayramidan ham, do'stlari bilan birgalikda tog' trolli ustidan qozongan g'alabasidan ham, zo'r bayram bo'ldi. Bugungi oqshomni u hech qachon unutmaydi.<br>Imtihon natijalarini e'lon qilishlari lozimligini Garri unutib qo'ygan ekan. Shunday bo'lsa-da, natijalar e'lon qilindi. Ron ikkalasining hayratda qoldirgani shundaki, ularning baholari yomon bo'lmadi. Tabiiyki, Germiona birinchi sinf o'quvchilari orasida eng a'lochi o'quvchi deb e'tirof etildi. Hatto Nevill ham keyingi sinfga o'tibdi. Sehrli damlamalar tayyorlashdan olgan yomon bahosining o'rnini gerbologiyadan olgan yaxshi bahosi qoplab yubordi. Hamma o'ta befahm va darg'azab Goyl maktabdan haydalishiga umid bog'lagan edi. Ammo bunday holat sodir bo'lmadi. Achinarli hol, albatta, biroq Ronning aytishicha, baxt hech qachon to'liq bo'lmas emish.<br>Mana nihoyat, javonlar bo'shab, sandiqlar to'ldi. Nevillning baqasi hojatxonada topildi. Jamiki o'quvchilarga ta'til davomida sehr-jodu bilan shug'ullanish man etilgani bayon etilgan maxsus eslatmalar tarqatildi.<br>- Bunday eslatmalarni tarqatish yodlaridan ko'tarilib qolishiga har safar umid bog'layman, - chuqur xo'rsinib qo'ydi Fred Uesli, qo'lidagi eslatmani ma'yus qiyofa bilan kissasiga solib.<br>Bolalarni qayiqchalarga o'tqizib, ko'lning narigi sohiliga olib o'tish uchun Xagrid hozir bo'ldi. «Xogvars-Ekspress»ga o'tirgan bolalar allanimalar haqida vaysab, kulishdi, barcha ta'mlarni o'ziga mujassam etgan Berti Bott yong'oqlarini kavshab borishdi. Derazadan ko'ringan manzara esa tobora yashil, zavqli va batartib manzaraga almashib bordi. Magllarning shaharlaridan o'tishayotganda sehrgarlar kiyimini echib, magllarning kiyimini kiyib olishdi va nihoyat Kings-Krossdagi to'qqiz butun to'rtdan uchinchi platformaga etib kelishdi.<br>O'quvchilar platformani tark etib tarqalgunga qadar ko'p vaqt o'tdi. To'siq oldida turgan tajribali chiptachi magllarning e'tiborini jalb etmaslik uchun bolalarni ikkitadan, ko'pi bilan uchtadan o'tkazdi. Bir poezd bola devordan chiqib kelishsa nima bo'lishini tasavvur qilib ko'ring! <br>- Sizlar yozda uyimizga mehmonga kelishingiz kerak, ikkalangiz, - dedi Ron, - Men boyqush yo'llayman.<br>- Rahmat, - minnatdorlik bildirdi Garri, - Kutaman.<br>Uchovlon o'rtoq asta-sekin magllar dunyosiga olib o'tadigan darvozaga yaqinlashib borishdi. «Xogvars» o'quvchilari esa ular yonidan shosha-pisha xayrlashib o'tishdi.<br>- Uchrashguncha, Garri!<br>- Omon bo'l, Potter!<br>- Mashhursan, - kulib qo'ydi Ron.<br>- Ha, faqat men boradigan joyda emas. Bunga shubha qilmasang ham bo'ladi, - dedi Garri, ma'yus ohangda.<br>Garri, Ron va Germiona darvozadan birga chiqishdi.<br>Kutilmaganda qizaloqning ovozi eshitildi.<br>- Oyi, ana u, ko'rdingiz-mi, ana!<br>- Singilcham, Jinna, - dedi Ron.<br>Biroq Jinna onasiga Ronni emas, Garrini ko'rsatayotgan ekan.<br>- Garri Potter! - qichqirar edi u, - Qarang, oyi! Men...<br>- Sekinroq, Jinna, qichqirma. Odamga barmoq o'qtash ham odobdan emas.<br>Missis Uesli bolalarni kulib qarshi oldi.<br>- Qiyin o'tdi-mi yil? - so'radi u.<br>- Juda, - javob qaytardi Garri, - Iris qandlar va sviter uchun rahmat, missis Uesli.<br>- Qo'ysang-chi, yoqimtoyginam, arzimaydi.<br>- Hoy sen, tayyormisan?<br>Bu, hech kimning ovozi bilan adashtirib yuborilmaydigan Vernon amakining ovozi. U odatdagiday lavlagiyuz, odatdagiday mo'ylovli va odatdagiday Garrining yurish-turishidan darg'azab. Qarang-ki, boadab, aqli raso odamlar to'la platformada Garri boyqush qamalgan katta qafas ko'tarib yuribdi. Amakining ortida, Garrining qaytib kelganidan xursand emasligi yaqqol ko'rinib turgan Petunьya xola bilan Dudli turibdi.<br>- Sizlar, fahmimcha, Garrining qarindoshlari bo'lsangiz kerak! - dedi missis Uesli.<br>- Agar shunday deyish kerak bo'lsa, - javob qaytardi Vernon amaki, - Tez bo'l, hoy bola. Seni deb kuni bilan sandiroqlab yurmaymiz-ku, bu erda, - dedi-da, o'girilib nari ketdi.<br>Garri o'rtoqlari bilan xayrlashib olish uchun bir oz ushlanib qoldi.<br>- Yozda uchrashguncha.<br>- Yozni... eson-omon o'tkazib ol, Garri, - dedi Germiona, Vernon amakining qo'polligidan serrayib.<br>- Harakat qilaman, - dedi Garri.<br>Uning yuzidagi tantanavor kulgini ko'rgan do'stlari hayron bo'lishdi.<br>- Ular uyda sehr-jodu bilan shug'ullanish man etilganidan bexabar-ku. Dudli ikkalamiz yozni maza qilib o'tkazamiz...<br></p>

</div></main>

    <script src="../js/script.js"></script>
</body>
</html>