<!DOCTYPE html>
<html lang="uz">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>"HECh QAERDAN KELGAN XATLAR" </title>
    <link rel="stylesheet" href="../css/styles.css">
</head>
<body class="light-mode text-medium">
    
<div id="dynamicHeaderContainer">
    <!-- Bu boshqaruv panelini ochadigan kichik tugma (o'ng tomonda) -->
    <button id="headerToggleBtn" class="nav-btn">
        <!-- Menu (Gamburger) ikonkasi -->
        <svg xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><line x1="3" y1="12" x2="21" y2="12"></line><line x1="3" y1="6" x2="21" y2="6"></line><line x1="3" y1="18" x2="21" y2="18"></line></svg>
    </button>
    <!-- Kengayganda paydo bo'ladigan asosiy panel -->
    <div class="header-content">
        <!-- Chap guruh -->
        <div class="nav-group">
            <button class="nav-btn" id="prevBtn" title="Orqaga">
                <!-- Orqaga strelka -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><polyline points="15 18 9 12 15 6"></polyline></svg>
            </button>
            <button class="nav-btn" id="tocBtn" title="Mundarija">
                <!-- Mundarija (List) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M8 6h13M8 12h13M8 18h13M3 6h.01M3 12h.01M3 18h.01"></path></svg>
            </button>
        </div>
                <!-- Markaziy guruh -->
        <div class="nav-group">
            <button class="nav-btn" id="zoomOut" title="Shriftni kichraytirish">
                <!-- Zoom Out ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><circle cx="11" cy="11" r="8"></circle><line x1="21" y1="21" x2="16.65" y2="16.65"></line><line x1="8" y1="11" x2="14" y2="11"></line></svg>
            </button>
            <button class="nav-btn" id="alphabetBtn" title="Alifboni o'zgartirish">
                 <!-- Tarjima (Alphabet) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 22l4-12 4 12M6 16h4m5-11v11m2-11a4 4 0 0 1 0 8h-2m-3 3h5"></path></svg>
            </button>
            <button class="nav-btn" id="zoomIn" title="Shriftni kattalashtirish">
                <!-- Zoom In ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><circle cx="11" cy="11" r="8"></circle><line x1="21" y1="21" x2="16.65" y2="16.65"></line><line x1="11" y1="8" x2="11" y2="14"></line><line x1="8" y1="11" x2="14" y2="11"></line></svg>
            </button>
        </div>
                <!-- O'ng guruh -->
        <div class="nav-group">
		<div class="audio-controls-global">
                <button class="nav-btn" id="globalAudioPlayPauseBtn" title="Musiqani o'ynatish/to'xtatish">
                    <svg id="globalPlayIcon" xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round" class="feather feather-play"><polygon points="5 3 19 12 5 21 5 3"></polygon></svg>
                    <svg id="globalPauseIcon" xmlns="http://www.w3.org/2000/svg" width="24" height="24" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round" class="feather feather-pause" style="display: none;"><rect x="6" y="4" width="4" height="16"></rect><rect x="14" y="4" width="4" height="16"></rect></svg>
                </button>
            </div>
		
		
            <button class="nav-btn" id="themeBtn" title="Rejimni o'zgartirish">
                <!-- Rejim (Palitra) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M12 2.69l5.66 5.66a8 8 0 1 1-11.31 0z"></path></svg>
            </button>
            <button class="nav-btn" id="nextBtn" title="Keyingi">
                <!-- Keyingi strelka -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><polyline points="9 18 15 12 9 6"></polyline></svg>
            </button>
            <button class="nav-btn" id="closeHeaderBtn" title="Yopish">
                <!-- Yopish (X) ikonkasi -->
                <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><line x1="18" y1="6" x2="6" y2="18"></line><line x1="6" y1="6" x2="18" y2="18"></line></svg>
            </button>
        </div>
    </div>
</div>
    <main class="main-content">
        <div class="chapter-content">

<h1 align="center"><i style="color:#d85030;">Bob-3.</i>"HECh QAERDAN KELGAN XATLAR" </h1>
Braziliya boa-konstriktorining qochib qolishi Garriga juda qimmatga tushdi. Uni bufet qamog'idan ozod qilishganida yozgi ta'til boshlanib bo'lgan, Dudli esa yangi videokamerasini buzish, boshqariladigan planerning abjag'ini chiqarish, poyga velosipediga mingan birinchi kuniyoq Odamovilar xiyobonida hassaga tayanib yurgan keksa missis Figgni urib yuborishga ulgurib bo'lgan edi.<br>Garri maktabdagi tahsil mavsumi tugaganidan quvonsa-da, Dudli va uning Pьers, Dennis, Malkolm va Gordon ismli barzangi va xuddi atayin saralab olinganday befahm, deyarli har kuni mehmonga keladigan og'aynilaridan qutulmadi. Biroq Dudli yiriklik, ayniqsa befarosatlikda o'rtoqlaridan o'tib tushadi va shu bois ham to'da boshi sanaladi. Ular ham Dudli xush ko'rgan «Garrini quvib urish» sport turini yoqtirib, to'da boshiga bajonidil sherik bo'lishadi.<br>Garri bo'sh vaqtini imkon qadar uydan narida o'tkazishga harakat qildi. Tevarak-atrofda aylanib, yosh qalbida umid uchqunini yoqqan yangi o'quv yili haqida o'ylab yurdi. Gap shundaki, sentyabrь oyida Garri boshlang'ich maktabga emas, o'rta maktabga va endi, hayotida birinchi bor, Dudlisiz boradi. Dudlini qachonlardir Vernon amaki tamomlagan «Smelting» xususiy maktabiga qabul qilishdi. Pьers Polukis ham shu maktabga yo'llandi. Garrini esa «Beton devorlar» tuman umumta'lim maktabiga yozdirib qo'yishdi. Dudlining fikricha bu juda kulgili emish.<br>- «Beton devorlar»da o'qish boshlanadigan birinchi kuni har bir o'quvchining boshini unitazga botirib chiqishar ekan, - dedi u Garriga, - Istasang yur tepaga chiqib, mashq qilamiz?<br>- Yo'q, rahmat. Bechora unitazimizga sening boshingdan ham battar jirkanch narsa tushgani yo'q hali. Tiqilib qoladi-ku, - javob qaytardi Garri va befahm Dudli gap mag'zini idrok etgunga qadar qochib qoldi.<br>Iyul kunlarining birida Petunьya xola bilan Dudli Londonga, «Smelting» o'quvchilari kiyib yuradigan kiyim xarid qilishga ketishdi. Garri esa missis Figg bilan qoldi. Kampirning uyi oldingiday dahshatli emas. Aniqlanishicha, missis Figg oyog'ini uy hayvonlaridan biriga qoqilib yiqilganidan sindirib olgan ekan. Ayni shu kundan e'tiboran kampirning hayvonlarga bo'lgan otashin muhabbati bir oz so'ngan emish. U Garriga televizor ko'rishga ruxsat berib, bir bo'lak shokolad sindirib berdi. Shokoladni tatib ko'rgan Garri, ushbu plitka missis Figgning uyiga keltirilganiga bir necha yil bo'lganligiga shubha qilmadi.<br><br>***<br>Kechqurun mehmonxonada Dudli o'zining yangi libosini kiyib, hammaga namoyish qildi. «Smelting»da tahsil ko'radigan o'g'il bolalar to'q qizil kurtka, to'q sariq kalta shim va «Kanotьe» deb ataladigan yassi poxol shlyapa kiyib yurishadi. Bundan tashqari, har bir o'quvchida, o'qituvchi o'girilib turgan fursatda sheriklarini turtib turishi uchun g'adir-budur tayoqcha bo'lishi kerak ekan. E'tirof etilishicha, bunday turtkilar kelgusi hayot uchun foydali sanaladigan ko'nikmalar shakllanishiga omil bo'lar emish.<br>Vernon amaki o'g'lining kalta shimiga qarab, ushbu fursat oila hayotidagi eng tantanali, jiddiy ahamiyatga ega fursat ekanligini yig'lamsiragan ohang-la ta'kidlab qo'ydi. Petunьya xola esa ho'ngrab, yig'i orasida, yoqimtoy Sichqoncha-Dudli ulg'ayib qolganiga hech ishongisi kelmayotganini bazo'r ayta oldi. Garri biror-bir o'rinsiz so'z aytib qo'yishdan o'zini tiydi. U shundoq ham Dudlining kepatasiga qarab qahqahlab yuborishdan o'zini tiyish uchun kuchanganidan qovurg'asini og'ritib olgan.<br><br>***<br>Ertasiga ertalab, nonushtaga chiqqan Garri oshxonani qo'lansa hid bosib ketgani, oshxona chanog'iga o'rnatilgan rux tog'ora ushbu hid manbasi ekanligini payqadi. Yaqin kelib, tog'oradagi loyqa suv ichida iflos poyandozlarga o'xshash lattalarni ko'rdi.<br>- Nima bu? - so'radi u Petunьya xolasidan.<br>- Sening yangi maktab kiyiming, - javob qaytardi xolasi Garri savol berganida har safargiday jahli chiqib, labini qimtib olgancha.<br>- Ie, kiyim bunaqangi nam bo'lishi kerak ekanligini bilmas ekanman, - deb qo'ydi Garri yana bir bor tog'ora ichiga qarab qo'yib.<br>- Tentaklanma, - jahl qildi Petunьya xola, - Sen uchun harakat qilyapman. Kiyiming odam kiyimiga o'xshab, el qatori yurishing uchun Dudliginamning narsalarini kul rangga bo'yayapman. <br>Garri odam kiyadigan kiyim ayni shunday bo'lishiga shubha qilsa-da, baslashishni ortiqcha bildi. U nonushta qilishga o'tirib, birinchi sentyabrь kuni «Beton devorlar»ga qaysi qiyofada borishini o'ylamaslikka harakat qildi. Ehtimol, filning eskirib ketgan terisidan tayyorlangan kiyim kiyib olganday ko'rinsa kerak.<br>Oshxonaga Garrining yangi maktab kiyimidan chiqayotgan hiddan hazar qilib, burun burishtirgan Dudli bilan Vernon amaki kirib keldi. Vernon amaki har safargiday qo'liga gazeta oldi, Dudli esa ko'tarib yurishni odat qilib olgan smelting tayoqchasini stolga urib o'tirdi.<br>Shu payt kirish eshigida, pochtachi pochta tashlab ketishi uchun ochilgan tuynuk qopqog'ining shilq etgan tovushi, sal o'tib, gilamcha ustiga xat tushgani eshitildi.<br>- Dudli, xatni olib kel, - buyurdi Vernon amaki.<br>- Garri olib kelsin.<br>- Garri, pochtani olib kel.<br>- Dudli olib kelsin.<br>- Dudli, qo'lingdagi tayog'ing bilan bir tushir.<br>Garri tayoqqa chap berib, eshik tomon ketdi. Gilamchada Vernon amakining La-Mansh bo'g'ozidagi Uayt orolida dam olayotgan Marjori opasi yo'llagan otkritka, jigar rang konvert, haq to'lash hisoblari bo'lsa kerak va Garri nomiga yozilgan xat yotibdi.<br>Garri xatni qo'liga olib, undan ko'zini uza olmadi. Bolaning yuragi ko'krak qafasining ichida rezinaning bir uchiga bog'lab qo'yilgan koptokdek sakray boshladi. Hayoti davomida unga hech kim, hech qachon xat yo'llamagan. Axir kim unga xat yuborishi mumkin? Na do'stlari, na qarindoshlari bo'lsa. Kutubxonaga ham a'zo bo'lmagan. Shu bois, kitobni qaytarishga doir qo'pol talabnoma kelishini kutmaydi. Nima qilganda ham mana xat, qo'lida ushlab turibdi. Xato bo'lishi ham mumkin emas, chunki manzil juda aniq yozilgan:<br><br>Syurrey grafligi,<br>Littl Uinging shaharchasi,<br>Odamovilar ko'chasi, 4- uy,<br>Pillapoya ostidagi bufet,<br>Mister G. Potterga<br><br>Sarg'ish pergamentdan tayyorlangan konvert qalin, vazmingina. Sirtidagi manzil esa zumrad tusli yashil siyoh bilan bitilgan. Marka yo'q (Pergament – suv, yog'ni o'ziga shimmaydigan qilib ishlangan qog'oz). Hayajondan titrayotgan qo'li bilan konvertning orqa tomonini o'girib qaragan Garri: katta «X» harfini o'rab olgan sher, burgut, bo'rsiq va ilon tasviri tushirilgan qirmizi surg'uch muhrni ko'rdi.<br>- Qaerda qolding? - eshitildi Vernon amakining ovozi, - Xat ichida bomba bor-yo'qligini tekshiryapsan-mi? - so'radi u, o'zining hazilidan o'zi kulib.<br>Garri, xatdan ko'zini uzmay oshxonaga qaytib kirdi. U Vernon amakiga otkritka bilan haq to'lash hisoblarini uzatdi-da, o'tirib sariq konvertni asta ochishga kirishdi.<br>Vernon amaki haq to'lash hisoblarini shartta ochib, pishqirib qo'ydi-da, otkritka o'qishga kirishdi.<br>- Marjori kasal bo'lib qolibdi, - dedi u, xotiniga, - Nimanidir eb...<br>- Dada! - birdan baqirib yubordi Dudli, - Dada, qara, Garrining qo'liga qara, nima u?<br>Garri, konvert pergamentiga o'xshash qattiq pergamentga bitilgan xatni endigina ochishga ulgurgan edi ham-ki, Vernon amaki uni qo'pollik bilan qo'lidan tortib oldi.<br>- Bu menga kelgan xat! - qaytarib olishga intilgancha baqirib yubordi Garri.<br>- Kim ham senga yozardi? - dedi Vernon amaki qo'lidagi xatni ochilib ketishi uchun siltagancha, haqoratomuz ohangda.<br>Biroq xat matniga qarashi bilan basharasining qizil rangi yashil tusga, svetoforning rangi almashganidan ham tez almashib ketdi. Yashil tus bilan ham ish bitmadi. Soniya o'tar-o'tmas uning turqi qurib qolgan suli bo'tqaning kul rangini kasb etdi.<br>- P-p-petunьya! - nafasi qaytib, shivirladi u.<br>Dudli xatni changallab olishga urinib ko'rdi. Ammo Vernon amaki xatni shu qadar baland ko'tarib olgan ediki, Dudlining bo'yi etmadi. Pergamentni qiziqsinib qo'liga olgan Petunьya xola xatning birinchi satrini o'qidi-yu, xuddi hushini yo'qotib qo'yadiganday bir daqiqaga yaqin tebranib turdi. <br>- Vernon! E marhamatli Xudo! Vernon! - xirillay ketdi u, bo'g'zini ushlab olib.<br>Dudli bilan Garri hanuzgacha oshxonada ekanligini unutib qo'ygan er-xotin bir-biriga tikilib qoldi. Shaxsini bu qadar pisand qilmasliklariga ko'nikmagan Dudli qo'lidagi tayoq bilan kuchi boricha otasining boshiga qarab qo'yib yubordi.<br>- Xatni o'qimoqchiman! - baland ovozda bayonot qildi u.<br>- Yo'q, uni men o'qimoqchiman, - nafrat ila Dudlining gapini bo'ldi Garri, - U mening nomimga kelgan!<br>- Yo'qollaring bu erdan. Ikkalang! - joni og'rib xirilladi Vernon amaki, xatni konvert ichiga solar ekan.<br>- XATIMNI QAYTARIB BERING! - qichqirdi Garri qilt etmay turgancha.<br>- Xatni menga bering! - talab qildi Dudli.<br>- YO'QOLLARING!<br>Vernon amaki ikkala bolani yoqasidan ushlagancha oshxonadan qo'shni xonaga uloqtirib yuborib, eshikni ichkaridan bekitib qo'ydi. Shu zahoti Garri bilan Dudli kalit teshigi uchun kurasha ketishdi. Tabiiyki, barzangi Dudli g'olib chiqdi. Shu bois ko'zoynagi bitta qulog'iga osilib qolgan Garri erga yotib, ichkarida bo'layotgan gapni eshik ostidan eshitishga majbur bo'ldi.<br>- Vernon, - eshitildi Petunьya xolaning titroq ovozi, - Manzilga e'tibor qaratding-mi? Ular bola uxlaydigan joyni qaerdan bilishi mumkin? Bizni zimdan kuzatib yurishmagan bo'lsa kerak, a?<br>- Kuzatishadi ham, josuslik ham qilishadi, hatto ba'zan ichkariga qarab ham turishadi, - vaysadi Vernon amaki.<br>- Endi nima qilamiz, Vernon? Javob yo'llaylik-mi? Biz umuman xohlamaymiz...<br>Garri, Vernon amakining yarqiroq qora tuflisi bilan oshxonaning u burchagidan bu burchagiga borib kelayotganini ko'rib yotibdi.<br>- Yo'q, - nihoyat qaror qildi Vernon amaki, - Biz bunga e'tibor qaratmaymiz. Agar ular bizdan javob olishmasa... Ha, shu yo'l eng maqbul yo'l... Biz hech narsa qilmaymiz...<br>- Biroq...<br>- Mening uyimda o'xshash narsalar bo'lishini istamayman, Petunьya! Uni oilamizda qoldirayotganimizda bunday xavfli bid'atni tag-tugi bilan yo'q qilib, quritishga ont ichmagan edik-mi?<br>Kechqurun, ishdan qaytgach, Vernon amaki hayotida hech qilmagan ishni qildi. U Garrining bufet ichida jihozlangan yotoqxonasiga tashrif buyurdi.<br>- Qani mening xatim? - to'rsillab so'radi Garri eshikchadan bazo'r suqilib kirgan amakidan, - Menga kim, qaerdan xat yo'llabdi?<br>- Hech kim va hech qaerdan. Bu xat senga yanglish kelgan ekan, - qisqa qildi Vernon amaki, - Men uni yoqib yubordim.<br>- Hech qanday anglashilmovchilik bo'lmagan, - achchiqlanib to'ng'illadi Garri, - Unda bufetim aniq ko'rsatilgan.<br>- JIM! - hayqirib berdi Vernon amaki.<br>Shiftdan bir juft o'rgimchak tushdi. Amaki bir necha bor chuqur nafas olgach, o'zini irshayishga majbur qildi-yu, o'xshata olmadi.<br>- Ha, aytganday, Garri... bufet xususida. Xolang bilan... Qisqasi sen ancha ulg'ayib qolding... o'ylaymiz-ki... senga bu er endi noqulay... fikrimizcha, Dudlining ikkinchi yotoqxonasiga ko'chib o'tsang ma'qul bo'ladi.<br>- Nega? - so'radi Garri.<br>- Ortiqcha savol berma! Bo'ldi, bisot-narsalaringni yig'ishtir, tez bo'l!<br>Dursllar uyida to'rtta yotoqxona bor: biri Vernon amaki bilan Petunьya xolaga tegishli, ikkinchisi mehmonlar uchun xona vazifasini o'taydi (unda asosan Vernon amakining opasi Marjori tez-tez tunab turadi), uchinchisida Dudli yotadi, to'rtinchi kichik yotoqxonaga esa Dudlining xonasiga sig'magan lash-lush va o'yinchoqlar kiritib qo'yilgan.<br>Garri narsalarini olib, ko'chib o'tishi uchun o'rnidan turib, ikkinchi qavatga ko'tarilishi kifoya bo'ldi. U krovatga o'tirib, xonaga razm soldi. Xonadagi narsalarning deyarli barchasi buzuq, singan yoki batamom pachoq bo'lgan. Kunlardan bir kun Dudli qo'shnining itini bosib o'tgan o'yinchoq tank ustida atigi bir oy oldin xarid qilingan videokamera buzilib yotibdi. Burchakda, Dudli yoqtirgan teleko'rsatuv bekor qilingan kuni tepib sindirilgan, chang bosgan televizor, yonida esa qachonlardir to'ti qush yashagan katta qafas turibdi. Dudli o'sha qushni haqiqiy pompa miltig'iga alishtirgan edi. Hech qancha vaqt o'tmay, qo'pol tanasining bor yuki bilan ustiga o'tirib, stvolini egib yubordi. Mana endi o'sha miltiq yuqori tokchada qiyshayib yotibdi. Qolgan tokchalar xonadagi yagona sog' buyumlar – kitoblar bilan to'lgan. Ularni hali hech kim qo'liga ham olmagan, yap-yangiday turibdi.<br>Pastdan Dudlining: <br>- Garrining u erda yashashini istamayman... xona o'zimga kerak... quvib chiqaringlar uni... - degan baqiriqlari eshitilmoqda.<br>Garri xo'rsinib karavotga cho'zildi. Kechagina u, ushbu xonada yashashni orzu qilgan. Bugun esa... xatni qaytarib berishsa, yana o'sha bufetga ko'chib o'tishga tayyor.<br>Ertasi kuni nonushta vaqtida Vernon amaki bilan Petunьya xola jim, bir-biriga g'amgin qarab, Garri esa xatni kecha dahlizda o'qib olmaganligi uchun o'zini o'zi ichida koyib o'tirishdi. Faqat Dudligina baqirar, o'kirar, dam otasini kaltaklar, dam onasini tepar, o'zini ko'ngli ayniyotgan ko'yga solar, biroq qancha urinmasin, hatto toshbaqa bilan parnik oynasini urib sindirsa ham xonasini qaytarib olishga muvaffaq bo'lmadi.<br>Tonggi pochta kelganida Vernon amaki Garrining ko'nglini topishga ochiqdan-ochiq uringancha, dahlizga Dudlini yo'lladi. Smelting tayoqchasi bilan ko'ziga ko'ringan narsani urib borgan Dudlining xatti-harakatlariga hamma quloq tutib o'tirdi. Birdan Dudlining:<br>- Mana. Yana bitta xat! Odamovilar xiyoboni, 4- uy, kichik yotoqxona, mister G. Potterga... - degan xitobi eshitildi.<br>Vernon amaki xuddi bo'g'ilib qolganday xirillagancha, o'rnidan irg'ib turib, Garrining ta'qibi ostida o'zini dahlizga urdi. Dudlining qo'lidagi xatni kuch bilan tortib olish uchun uni erga yiqitib, bosib olishga majbur bo'ldi. Garri esa Dudlining ustidagi amakisini bor kuchi bilan tortishga urindi. Bir necha daqiqa davom etgan, ishtirokchilarning har biri bir necha bor zarba egan tartibsiz yoqalashishdan so'ng, zafar qozongan Vernon amaki og'zi bilan havo yutgancha, qo'lidagi xatni mahkam g'ijimlab tik turdi.<br>- Bor, bufetingga, yo'g'e xonangga kirib ket, - buyurdi u Garriga bo'g'ilganidan chiyillab chiqqan ovozi bilan, - Dudli, qoch dedim senga, qoch.<br>Garri xonasida gir aylandi. Kimdir nafaqat uning yangi xonaga ko'chib o'tgani, balki birinchi maktub unga tegmaganidan ham boxabar. Obbaholam, ular yana bir bor xat yuborishga urinib ko'rishsa kerak? Ana shunda u har qanday qilib bo'lsa ham, xatni qo'lga kiritishga harakat qiladi. Bu borada u reja ham tuzib qo'ydi.<br>Yaqindagina ta'mirdan chiqarilgan soat tong sahar oltida jiringladi. Garri soatni o'chirib, shovqin solmay kiyindi. Eng asosiysi hech kimni uyg'otib yubormaslik. Bola chiroqni yoqmay, pastga tushdi.<br>Yuragi shiddat bilan urayotgan Garri qorong'i dahliz orqali tashqariga chiqish va 4- uy pochtasini shaxsan o'zi olishi uchun Odamovilar ko'chasining muyulishiga borib, pochtachini kutib o'tirishga ahd qilgan...<br>- AAAAAAAAA!<br>Qo'rqib ketgan Garri sapchib ketib, eshik yonidagi gilamcha ustida yotgan qandaydir yirik, silliq, jonli bir narsa ustiga tushdi.<br>Yuqorida chiroq yongach, Garri, yirik, silliq, jonli narsa amakisining basharasi ekanligini anglab, rosa xijolat chekdi. Vernon amaki bolaning bunday yo'l tutishini oldindan fahmlagan shekilli, tunni eshik yonida, qopko'rpa ichiga kirib o'tkazibdi. Taxminan yarim soat baqir-chaqir qilgan amaki choy keltirishni buyurdi. Qayg'u-hasrat ila oshxona tomon yo'l olgan Garri xonaga qaytgach, amakisining tizzasi ustida, yuzasidagi manzil zumrad siyoh bilan yozilgan uchta konvertni ko'rib, ertalabki pochta etib kelganini tushundi.<br>- Bu menga... <br>Garri og'iz juftlagan hamono, Vernon amaki xatlarni namoyishkorona ravishda yirtib, mayda-mayda bo'laklarga bo'lib tashladi.<br>Shu bugun Vernon amaki ishga bormadi. Uyda qolib, kirish eshigidagi xat tashlash tuynugining qopqog'ini mixlab qo'ydi.<br>- Mana ko'rasan, - dedi amaki og'zidagi mixni tishlab olgancha, qilgan ishining ma'nosini xotiniga tushuntirib, - Ular xat etkaza olmas ekanlar, demak yozishni ham bas qiladilar.<br>- Bunga ishonchim komil emas, Vernon!<br>- E, sen bilmaysan ularning xulqini, Petunьya. O'sha odamlarning tafakkuri bizning tafakkurimizdan tamomila farq qiladi.<br>Qizishib ketgan Vernon amaki bolg'a qolib, hozirgina xotini qo'liga ushlatib qo'ygan tort bo'lagi bilan kuchining boricha mixga qarata zarb berdi.<br>Juma kuni oz emas-ko'p emas o'n ikkita xat keldi. Xat tashlash tuynugi yopiq bo'lganligi uchun pochtachi xatlarni eshik ostiga, yon tirqishlariga suqib, bir nechtasini quyi qavatdagi vanna xonaning ochiq derazasidan tashlab ketibdi.<br>Vernon amaki yana ishga bormay, uyda qoldi. Xatlarni kaminda yoqib bo'lgach, qo'liga bolg'ani olib, kirish eshigi va orqa eshikning barcha tirqishlarini, hech kim tashqariga chiqa olmaydigan darajada qoqib chiqdi. Sal eshitilgan shovqindan seskangancha, ish davomida «dushman qochar, yov qochar»ni xirgoyi qildi.<br>Shanba kuni vaziyat nazorat ostidan chiqa boshladi. Petunьya xola ahvolni ko'rib angrayib qolgan sut sotuvchining qo'lidan mehmonxona derazasi orqali olgan yigirma to'rtta tuxumning ichidan chiqqan yigirma to'rtta xat uyga kirdi. Jahli chiqqan Vernon amaki aybdorlarni qidirib, pochta idorasi va sut do'koniga qo'ng'iroq qilib, shovqin soldi. Petunьya xola esa xatlarni, birorta ham qoldirmay, go'shtqiymalagichdan o'tkazdi.<br>- Kimning sen bilan muloqot qilish istagi bu qadar qistab qolibdi? - so'radi lol qolgan Dudli.<br>Yakshanba kuni ertalab Vernon amaki charchagan, yuzi kasal kishining qiyofasini kasb etgan bo'lsa ham baxtiyor kayfiyat-la nonushtaga tushdi.<br>- Yakshanba kuni pochta ishlamaydi, - dedi quvnoq ohangda, marmeladni non qolib gazetaga surtganicha, - Shunday ekan ofat-balo xatlar...<br>Ayni shu fursatda allaqanday jism kamin quvuridan shuvillab chiqib, fikrini oxirigacha aytib ulgurmagan amakining boshiga tegdi. Yana o'ttizta, ehtimol qirqta xat kamin ichidan o'qday uchib chiqdi. Hamma enkayib oldi. Faqat Garrigina xatlardan birortasini ushlab olishga urindi.<br>- YO'QOL! YO'QOL!<br>Vernon amaki Garrini tutib olib, dahlizga uloqtirib yubordi. Petunьya xola bilan Dudli yuzlarini bekitib olgancha oshxonadan otilib chiqishdi. Vernon amaki esa eshikni ichkaridan bekitib oldi. Quvurdan uchib chiqayotgan xatlar devor va polga urilayotgani hamon eshitilmoqda.<br>- Gap bunday, - dedi Vernon amaki mo'ylov qilini yulganicha, o'zini idora qilishga urinib, - Besh daqiqadan so'ng hamma safarga otlangan bo'lishi shart. Yo'lga chiqamiz. Faqat zarur narsalargina olinsin. E'tirozga o'rin yo'q!<br>Chala yulingan mo'ylovi bilan u shunday dahshatli qiyofa kasb etgan ediki, hech kim e'tiroz bildirishga jur'at eta olmadi. O'n daqiqadan so'ng oila a'zolari qoqib tashlangan eshikning urib teshilgan tuynugi orqali uyni tark etib, mashinada katta yo'lga chiqib olgancha, eldek uchib ketdi.<br>Ular to'xtamay uzoq yo'l bosishdi. Hatto Petunьya xola ham eridan qayoqqa ketishayotganini so'rashga jur'at eta olmadi. Ba'zan Vernon amaki mashinani daf'atan orqaga burardi-da, aks yo'nalishda harakatlanib: <br>- Shunday qilsak, ta'qibdan xalos bo'lamiz, - deb valdirar, so'ng yana o'z yo'liga qaytar edi.<br>Kuni bo'yi, hatto tamaddi qilib olish uchun ham to'xtamay yo'l yurildi. Kechga yaqin qorni och, yaxshi ko'rgan teleko'rsatuvlarining beshtasini o'tkazib yuborgan, umuman aytganda, hali hech qachon kompьyuter kelgindilarining uchish apparatlarini portlatmay, birorta bo'lsin kelgindi o'ldirmay bunchalik ko'p vaqt o'tkazmagan Dudli rostakamiga o'kira boshladi. Bu kun uning hayotida eng rasvo kun bo'ldi.<br>Nihoyat, Vernon amaki mashinani allaqanday shahardan chekka joydagi huvillagan mehmonxona yonida to'xtatdi. Dudli bilan Garriga yonma-yon o'rnatilgan, ustiga nam choyshab tashlangan karavotlar bilan jihozlangan bitta xona ajratildi.<br>Dudli tarashadek qotib xurrak otdi, Garri esa deraza tokchasi ustida o'yga tolgancha, ko'chadagi o'tkinchi mashinalarning faralarini tomosha qilib, o'tirdi...<br>Turib qolgan bodroq va marinadlangan pomidordan tayyorlangan buterbrod ertalabki nonushta bo'ldi. Ovqatni eb tugatishga ulgurmay, xonaga mehmonxona sohibasi kirib kelib, qo'lidagi maktubni, zumrad rangli siyoh bilan yozilgan manzilni o'qib olish mumkin bo'lgan holatda tutib ko'rsatdi.<br>- Ma'zur sanang, qaysi biringiz mister G. Potter bo'lasiz? Bizga yuzga yaqin mana bunday xat keldi <br><br>Koksvort<br>«O'lik jimjitlik» mehmonxonasi<br>17- xona<br>Mister G. Potterga<br><br>- Men qabul qilib olaman ularni, - dedi Vernon amaki, xatga endigina uzatilgan Garrining qo'liga zarb berilganligini befarq kuzatib turgan ayolga qarab.<br><br>***<br>- Ehtimol uyga qaytganimiz ma'quldir? - asta so'radi Petunьya xola bir necha soatdan so'ng.<br>Biroq Vernon amakining qulog'iga gap kirmas bo'lib qolgan chamasi. Nimaga erishmoqchi bo'layotganini tushunib bo'lmadi. Dam o'rmon ichiga kirib ketadi, dam tashqariga chiqib, atrofga qaraydi-da, boshini sarak-sarak chayqaganicha, mashinaga qaytib kirib, yo'lni davom ettiradi. Yo'l davomida uchragan shudgor o'rtasida ham, osma ko'prik ostida ham, mashinalar saqlanadigan ko'p qavatli binoning tomi ustida ham shu holat takrorlandi.<br>- Dadam aqldan ozdi-mi? - zerikib so'radi Dudli shu kuni kechga yaqin.<br>Vernon amaki dengiz sohiliga kelib, oilani mashinaga qamab qo'ydi-da, o'zi noma'lum tomon gum bo'ldi. Bir tomondan yirik tomchilari mashina tomiga urilgan kuchli yomg'ir, ikkinchi tomondan Dudlining burni pishillab yig'lagan injiqligi boshlandi.<br>- Bugun dushanba, - ogohlantirdi u, - «Buyuk Umberto» bo'ladi. Boradigan joyimizda televizor bo'lishini istayman.<br>Dushanba. Dudlining ushbu talabi Garrining yodiga muhim sanani soldi. Ko'p narsalarga aqli etmasa ham, hafta kunlarini Dudli yaxshi biladi. Aks holda xush ko'rgan teleko'rsatuvlarini tomosha qila olarmidi? Modomiki, bugun dushanba ekan, demak ertaga seshanba. Seshanba kuni esa Garri o'n bir yoshga to'ladi. Tug'ilgan kun Garri uchun qolgan kunlardan ko'p farq qilmaydi. Chunonchi, o'tgan yili Garriga palto uchun ilgak bilan Vernon amaki kiyib eskirtgan bir juft paypoq hadya etildi. Nima qilganda ham har kuni o'n birga kirmaysanku, har qalay.<br>Qo'lida uzun yassi qog'oz xalta ushlab, tishining oqini ko'rsatgan Vernon amaki topilib keldi. Nima xarid qilganini so'ragan Petunьya xolaning savoli javobsiz qoldi.<br>- Men ajoyib joy topdim! - e'lon qildi u, - Tushinglar! Ketdik!<br>Ko'cha juda sovuq. Vernon amaki dengiz havzasining uzoq nuqtasida qoyaga o'xshab qad ko'targan, cho'qqisida g'aribona kulbacha ko'rinib turgan allanimani ko'rsatdi. Ishonch bilan aytish mumkinki, u erda televizor yo'q.<br>- Bugun kechasi kuchli po'rtana bo'lishi e'lon qilindi! - xitob qildi yuzi, aqldan ozgan kishi kulgisining kulgisiga o'xshab qotib qolgan Vernon amaki qars urib. - Mana bu jentlmen esa qayig'ini ijaraga berib turishga lutfan rozi bo'ldi!<br>Ularning oldiga, og'zida birorta ham tishi qolmagan bir chol yakkakift yurgancha yaqinlashib, bexosiyat irshaydi-da, dengizning kul-po'lat tusli to'lqini ustida chayqalib turgan, eskirib omonat holatga kelib qolgan qayiqchani ko'rsatdi.<br>- Men quruq egulik oldim, - xotinining boya bergan savoliga javob qaytardi Vernon amaki, - Xo'sh, qani endi – hamma bortga! - komanda berdi u.<br>Havo o'larcha sovuq. Dengiz suvining muzday qatralari bilan uyg'unlashib ketgan yomg'ir yoqa orasidan singib kirmoqda. Badanni teshib o'tadigan darajada esayotgan shamol esa qayiqda o'tirganlarning yuzlarini qamchiday savalamoqda. Qoyaga etib borgunga qadar bir necha soat o'tib ketganday bo'ldi. Etib kelgach, Vernon amaki oldinda, qoqilib-sirpangancha, deyarli vayronaga aylanib qolgan boshpana tomon yo'l boshlab bordi.<br>Uy ichida borki narsa kishi ko'nglini buzadi. Hamma yoqqa suv o'tlarining irigan hidi urib ketgan. Atigi ikkita xonachadan iborat kulbaning taxta devorlaridagi yirik tirqishlar orqali elvizak shamol chiyillab esar, nam tortgan kamin esa bo'm-bo'sh.<br>Vernon amaki olib kelgan quruq egulik jon boshiga bittadan banan va bir paketdan chipsi bo'ldi. Vernon amaki bo'shagan qog'oz xaltalarni kaminga joylab yoqishga urinib ko'rdi. Xaltalar yonmasdan faqat buruqsab, bujmayib qoldi.<br>- Hozir o'sha xatlar juda asqatgan bo'lar edi-ya! - quvnoq kayfiyat-la hazil qildi u.<br>Amakining ruhi nihoyatda ko'tarinki. Aftidan, bu erga hech qanday pochta, ayniqsa kuchli po'rtana vaqtida etib kelmasligiga ishonchi komil. Garchi, bu holat Garrini quvontirmasa-da, amakisining fikriga qo'shilishdan boshqa iloji yo'q.<br>Qorong'i tushdi. Va'da qilingan po'rtana boshlandi. Baland ko'tarilgan to'lqinning atrofga sachragan qatralari kulba devoriga kelib urilib, shiddatli shamol derazalarning liqillab qolgan romlarini titratdi. Petunьya xola qo'shni xonadan bir nechta mog'orlab ketgan adyol topib chiqib, kuya eb emirilgan kichik divanga Dudli uchun yotar joy tayyorladi. O'zi esa Vernon amaki bilan qo'shni xonadagi egilib ketgan karavotga joylashdi. Garri esa polning eng yumshoq joyini topib, dabdalasi chiqqan, jiqqa ho'l adyolga o'ranib yotishdan boshqa iloj topmadi.<br>Po'rtana borgan sari kuchayar, Garrining uyqusi kelmas, qulayroq joylashish uchun bir yonboshidan boshqasiga qaltiragancha ag'anar, qorni ochligidan qiynalar edi. Yarim tunga yaqin Dudlining xurragi uzoqdan yangragan momaqaldiroqning past eshitilayotgan ovozini bosib yubordi. Uning divandan osilib tushgan yo'g'on qo'lidagi yorishuvchi soati yana o'n daqiqadan so'ng Garri o'n bir yoshga to'lishini ko'rsatib turibdi. Tug'ilgan kunini borgan sari yaqinlashtirayotgan soat millarining yurishini tomosha qilib yotgan bola, bu kun xolasi bilan amakisining esiga kelish-kelmasligi, noma'lum xat muallifi ayni damda qaerda ekanligini o'ylab yotdi.<br>Yana besh daqiqa. Nimadir qarsillagani eshitildi. Garri kulbaning tomi o'pirilib ketmasligiga umid qildi. Ehtimol, tom o'pirilsa, uy isir. To'rt daqiqa qoldi. Ertaga Odamovilar xiyobonidagi uylariga qaytsa-yu, uy xatga to'lib-toshgan bo'lsa, loaqal birortasini olib o'qishga ulgurib qolar, a?<br>Uch daqiqa. Qiziq nima qarsillayapti, dengiz to'lqini qoya toshlariga shu qadar qattiq urilyapti-mi? Ikki daqiqa qoldi. Nimaning tovushi ekan? Nimadir to'kilib tushyapti shekilli. Nahotki qoya yorilib, g'arq bo'layotgan bo'lsa?<br>Yana bir daqiqa va u o'n bir yoshga to'ladi. O'ttiz soniya... yigirma... o'n... to'qqiz... <br>- Dudlini uyg'otay-mi, bir jahli chiqsin, uch... ikki... bir...<br>GUM!<br>Eshikka berilgan zarbadan kulba titrab ketdi. Garri yotgan o'rnidan turib, to'g'ri o'tirib oldi. Kimdir ichkariga kirishga urinib, eshik taqillatmoqda.<br>




</div></main>

    <script src="../js/script.js"></script>
</body>
</html>